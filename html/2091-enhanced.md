****ASSAM RIFLES NENA BUAINA CHUNGCHANG****

**I. ZOKHAWTHAR MIPUI LEH ASSAM RIFLES INKAR BUAINA**

 Zokhawthar post- a Assam Rifles awm te chuan Ni.29.12.2019 atanga Ni.16.1.2020 thlengin lirthei/truck, fertilizer phur 1(pakhat) telin kuhva phur lirthei 32 an dang tawh a, Assam Rifles lam hian an lirthei dan khawm te hi Custom Dept. ah hlan chhawn an tum a, mahse heng an bungrua te hi Aizawl lamah chauh dispose theih anih avangin Zokhawthar mipui te chuan lirthei te chu Zokhawthar atanga lakchhuah an phal loh avangin buaina a awm ta a ni.

 Zokhawthar All NGOs leh VC thukhawm thurel angin Ni 20.1.2020 zing dar 8:00 ah Zokhawthar mipui 500 vel chu YMA Hall kawt, Assam Rifles Camp opposite ah an pungkhawm a, thu hrang hrang hmangin an aurual bawk a ni. Pungkhawm ho hi Melbuk khawtlang hruaitute leh Champhai Trade Union hruaitu ten an telpui a ni. He mi hnu hian pungkhawm ho hian YMA Hall atanga Land Custom Station bul Tiau lei thleng kawng an zawh leh a, hetah hian NGOs hruaituten thu an sawi leh a ni. An auhla thenkhat ah chuan Assam Rifles ho hian Zokhawthar a an camp hi chhuahsan rawh se tih te, kan sumdawnnaah Assam Rifles te lo inrawlh tawh suh se tih te, Assam Rifles ho hi an duty, State venhimnaah hian insawrbing rawh se tih te a tel a ni.

 Ni 20.1.2020 @ 11:00 am a, S.P. Champhai hova, Magistrate leh Customs leh Assam Rifles hotute leh Zokhawthar khawtlang hruaitute Zokhawthar Police Outpost a thukhawm chuan inremna siamin,'bungraw man khawm te chu Custom Dept. hnenah hlan nise, an ni hian a hma thei ang berin dispose se', tiin a rel a. An thuchhuak ang hian Ni 20.1.2020 @ 3:00pm ah Assam Rifles chuan lirthei 28 te chu Custom Dept. ah an hlan a, lirthei dang 4, Myanmar regd. no. nei te chu Assam Rifles lam ten Police te hnenah dan lova India ramri a rawn paltlang avangin FIR thehlutin an hlan bawk a ni.

**II. KUHVA RAH MAN CHUNGCHANGA CHAMPHAI LEH ASSAM RIFLES BUAINA CHUNGCHANG**

 Ni 19.7.2020 zan khan Champhai a Kuhva(Areca Nut) a sumdawng thenkhatte chuan Champhai leh a chhehvela an Godown atangin Motor chi hrang hrang 25 hmangin Kuhva ro( Areca Nut ) chu Vairengte/Silchar lam pan pui turin Champhai atangin an phur chhuak a. Champhai atang hian Dungtlang lam panin Khawbung via Serchhip via Aizawl lam kawng zawh an tum a. Dungtlang Police Check Gate chu zan rehah Meihawl leh Buhfai phur angin an cross niin an sawi a. Khawbung leh Biate inkar Tuipui River bulah Motor lian pakhat Side Drain a a tlak avangin Kuhva phur Motor te hi an tang hlawm a. Heng Kuhva phur Motor te hian East Tuipui Constituency huamchhunga Lirnghing tuarte tlawhtur VIP te pawh a dang hlawm a. Tichuan heng Motor te hian VIP Motor te a dan avangin Dungtlang Police te chuan Motor tang te chuan Kuhva an phur tih an hre ta a. Dungtlang Police te hian Kuhva phur Motor te hi Champhai lam a kir leh turin an hriattir a. Hetih mek lai hian 8 Assam Rifles te pawh thleng vein an ni pawh hian Champhai lam a hruaichhoh an tum a. Kuhva phur Motor te hian Dungtlang lama let leh a Champhai pan aichuan Biate via Khawzawl via Champhai lama kal chu an duh ta zawk a. Tichuan Assam Rifle te chuan heng Kuhva phur te chu Champhai lamah an rawn Escort ta a ni. Assam Rifle te report in a tarlan dan chuan heng Kuhva phur Motor te hian Kuhva phur an ni tih hriat loh turin Kuhva chungah hian buhfai leh Meihawl an hmang hlawm a. Heng Motor thenkhatah hian ‘ On duty Essential Commodities under FCS &amp; CA Department ‘ tih leh ‘Emergency Duty Essential Commodity’ tih te an tar hlawm niin an report a ni.

 Tichuan Ni 21.7.2020 Dar 7:00 am vel khan heng Kuhva phur Motor 25 (under escort)te hian Khankawn Police Check gate bula Assam Rifle Check Gate an lo thleng a. Tichuan Kuhva neitute leh an Mutia chhawr mi engemaw zat ( Mi 70) vel te chuan an Bungrua Assam Rifle ten an man duhlovin Police Check gate bul/Assam Rifle Check Gate chu hemi ni chawhma lam khan an pan ta a. Hetiang boruak a awm avang hian SDPO Champhai leh SDO (Sadar) Champhai te chuan Khankawn Police Check Gate an pan ve a. Hetih hunlai hian ruah a sur nasa a, Driver te, Assam Rifle te leh Police te hi Motorah an awm hlawm a. Chawnhnu lam Dar 2:00Pm vel khan Motor pakhat tlan luih tum a awm avangin Assam Rifle pakhatin Lungtum a la a, hetia lungtum alak avang hian Civilian thenkhatte chuan Assam Riffle pakhat chu an bawr deuh hman a, mahse Police duty te hian an thelh thei a, boruak duhawm lo a thleng zui ta lo a ni. Civil mi pungkhawmte pawh Police ten an hawn darh tir ta a ni. Tichuan thuneitute ruahman angin Assam Rifle lam chuan Motor 28 an detain mek ( Motor Pathum hi Hnahlan Road lama an lo man tawh) leh an bungraw phurh Kuhva (2438 bags) te chu Deputy Commissioner Champhai hnenah report ziakin dan anga action la turin an hlan fel ta a ni. Tichuan DC Office Champhai ruahmanna in heng Kuhva (Areca nut) phurh te hi Godown pathumah dah that mek a ni. Bungraw neitu te hian Bond sign in an Bungrua te lak sawn loh an intiam a ni.

 Kuhva a sumdawng te lungawilohna kal zelah Sumdawngte ruahmnanna in Ni.24.7.2020 khan Champhaia Sumdawng Pawl thenkhatte leh Lirthei Association (Pawl Pariat) Mizoram Truck Driver Association(MTDA), Champhai Transport Union(CTU), Zoram Driver Union(ZDU) Champhai Taxi Owner Association(CTOA), Champhai District Truck Owner Association(CDTOA), Champhai Import and Export Transport Union(CIETU), Export and Import (EXIM) leh Syndicate te chu Champhai MJA Press Club ah an kal khawm a. Assam Rifle chunga an lungawilohna chi hrang hrang point paruk hmangin PR an siam a, an PR siam hi Mizoram Sorkar hotute leh Assam Rifle hotute copy an pe hlawm a ni.

 Ni 29.7.2020 khan Chungte Village Council leh YMA hruaitute chuan Chhungte khaw ram chhunga (Khankawn Police Check gate bul) Assam Rifle ten Duty post an siam avanga mipuite tana harsatna a thlen thin chungchangah Joint PR an siam bawk a. Assam Rifle te chu an khaw ram atanga Ni 3.8.2020 ral hmaa insawn chhuak turin an hriattir a. An PR Copy hi Champhai DC an va pe a. DC chuan Mizoram Sorkar hmalakna lo ngaichang hrih turin a lo ngen a ni.

**III. SESIH-A THIL DUHAWM LO THLENG CHUNGCHANG**

 Thudawn danin, Ni 15.8.2020 tlai dar 4:00 vel khan Sesih khuaah hmeichhe pahnih viz. Khualsuannemi leh Lalthlanmawii Sesih khua te chu leileta an feh(riak) an khaw lama an haw lam chu an kalkawng, Sesih ramchhunga Assam Rifles temporary camp-a awm Assam Rifles duty pakhat chuan an camp zawn metre 20 vel zeta an pelh tawh hnu ah han um lehin an ema an thil phurhte a enfiah sak bakah, pawisa te a hmuh a, hmeichhia hi a biangah te piai in, fawh te a tum a, engemawchen a zui a, khaw hnaih lamah chuan a zui ngam ta lo nia sawi a ni.

 He thil thleng hi khawtlangin an hriatin mipui thin a rim hle a, VCP inah thutkhawm hmanhmawh koin a zan azanin, an khua atanga km 1.5 vela hlaa awm AR(temporary) camp-ah hian kalin, an khaw ramchhung atanga inthiarchhuak turin an ti a. A tuk dar 12:00 hmaa an inthiarchhuak lo a nih chuan mob rule emaw FIR emawa hma lak zui an tum thu an hrilh nia thu dawn a ni.

 He camp-a awmte hian an camp pui zawk Khawbunga an hotute an lo hrilh a, Khawbunga AR camp hotu hi a tukah Sesih-ah hian kalin khawtlang hruaitute hnenah ngaihdam a dil a. Khawtlang hian eng pawh nise, an khaw rama an temporary camp siam hi chhuahsan phawt turin an lo ti a ni. AR lam hian ni 4 chhung hun pe turin an ti a; Ni 20.8.2020 khan an inthiar chhuak ta nia thu dawn a ni.

 Hetianga an thil phut an tihhlawhtlin avang hian khawtlang hruaitute lam pawhin an thil phut a thlawhtlin loha, an bawhzui zel dan tur lo vaukhan lawkna chu an tawpsan ve ta rih nia thu dawn a ni a. An inremna siam erawh tawngka a ni thung.

 Hetianga tawngkaa inremna an siam tawh bawhchhia hian Ni 19.8.2020 khan Assam Rifles hian Sesih ramchhungah bawk temporary camp hi an lo siam leh tih khawtlang lam chuan an hria a, an inbun ngheh hma in an nawr chhuak leh nia sawi a ni.

 Hmeichhia a lo chhaih buaite zinga pakhat Khualsuannemi (28) d/o Haununga of Sesih chuan FIR thehlut in Champhai PS ah thubuai ziah luh ani (CPI PS C/No.87/2020 dt.20.08.2020 u/s 354/354(A)/354(B)/354(D)/509 IPC)

**IV. DAN PALZUTA VAIRENGTE CHECKGATE-A ASSAM RIFLES CHET DAN**

 Ni 18.8.2020 tlai dar 4:30 vel khan Silchar lam atanga lo chho 46 Bn. Assam Rifles mi 15 vel Mizoram a post tur te chuan Vairengte lo thleng in Screening point ah RAT test pawh ti lovin an tlan tlanga. Police Checkgate ah lo tih din ni in, Police lam hian RAT test ti phawt tur a thurawn an pek pawh in an ti duh lo va, an Captain Biren chuan tlantlang lui turin a ti a, Police gate ah hian darkar khat vel zet an in dan hnu hian an tlan tlang lui ta tho ani. Hemi ni vek hian heng Assam Rifles te lo hmuak tur hian Aizawl atangin Assam Rifles sipai mi 25 te chuan an Captain hovin motor 3 in Vairengte hi an pan ve bawk a ni.

 Hetianga Assam Rifles sipaiten Mizoram Sorkar dan siam te pawisa lo a tihluihna a Mizoram chhunga an lo luh avang hian Mizoram Sorkar Home Dept. chuan Ni 19.8.2020 khan Assam Rifles DIG, Brig.Vinod S hnenah lehkha thawnin hetianga an chet dan hi Mizoram Sorkar dan siamte palzutna anih avanga tha an tih loh thu te, Assam Rifles te chu Mizoram a COVID-19 vei tam ber 2 na an nih thu te leh hetianga dan palzutna hi ti nawn leh tawh lo tura hriattirna chu Pu Zahmingthanga, Under Secy., Home Dept. in a thawn a.

 Hetia Home Dept. atanga lehkha an dawn hi Assam Rifles te chuan rawn chhang ve lehin, Security Force te chu ram pumah lockdown lai pawhin MHA in hnathawk tura chetvel phalsak an nih thu leh an thiamthu te sawiin Assam Rifles te hming tichhe zawnga thu chhuah lo turin an tih thu te ziak langin DIG aiawhin General Staff Officer-I Maj. Ajay Kumar chuan a rawn thawn ve bawk a ni.

 He thil thleng avang hian Mizoram mipui leh pawl hrang hrang te rilru a na hle a. Ni 22.8. 2020 chawhnu lam khan Mizoram Chief Minister hovin Chief Secy. leh Central YMA hruaitu te chuan CM Office ah, Assam Rifles chungchanga hmalak dan tur relin meeting an nei a, na taka hmalak zel nise an ti a ni.

 CYMA chuan Ni 22.8.2020 khan thuchhuah siamin Assam Rifles te chu August thla chhung ngeia ngaihdam dil turin an phut a, hei hi an tihlawhtling lo anih chuan CYMA in hmalak zel dan tur ruahmanna a siam ang an ti a ni.