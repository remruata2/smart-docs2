****1. AIZAWL NORTH-I**: MNF party candidate tura rin kai ber Pu Lalrinenga Sailo hi politician tak nilo mahse, sumdawng hausa (owner, Hotel Chief &amp; Reliance Mobile SIM Card) a ni a, NGO’s te tanpuina lama mi inphal tak leh thalaite rilru duhzawng hrethiam tak a ngaih anih avangin a buk rit hle tura ngaih ani a, ruling party candidate tura rinkai leh sitting MLA Pu R. Romawia, Assembly Speaker nen hian inbei hle tura ngaih an ni. AMC Councillor ni mek leh bial chhunga hmingchhiatna nei hranpa lo Pu Rinenga hi a buk a rih zawk neutral tam tak chuan an ring.**

  Hetihlai hian tun hnaia MNF party PAC meeting ah pawh he bialah hian Pu K. Sangthuama ding zawk se tih rawtna te pawh a awm a, Pu Rinenga Sailo chu AMC ah Councillor te anih tho bakah party ah ala junior zawk deuh a, senior lo kian mai se tih rawtna chak tak a awm avangin candidate nih an inchuh nasa nghal hle nia sawi ani. Pu K.Sangthuama hi a duhna zawngah chuan mi chak tak anih ve bawk avangin MNF candidate ani zawk maithei ani.

  Hetiang a nih avang hian Pu Lalrinenga Sailo leh Pu K. Sangthuama lamtang te inpawh buaina avang hian Pu R. Romawia hian a vanneih phah thei bawk.

**2. AIZAWL NORTH-II**: MNF party candidate tura rin kai ber Pu Lalhmingliana, MP(RS) hian theih tawp chhuahin he bial hi a vil a, sitting MLA Pu H. Liansailova hi chu mi nghet leh tha, sawisel kailo anih avangin beih harsa hle tura ngaih ani. Tun dinhmun ah Pu H. Liansailova chu tha zawk tura ngaih ani. Hetihlai hian politician tak tak anga ngaih zawk Pu Hminga hian MPLAD Fund a hman thiam dan a zirin a buk a rit zawk thei tho.

**3. AIZAWL NORTH-III**: MNF atangin Lalchhandama Ralte hian a vil ngawrh hle a, a thiltih theih sang lo mah se, chhiatni thatni a a taimakna leh inpekna avang hian hma a sawn ve hle in a lang. Sitting MLA Pu Lal Thanzara(Patea) chu tha zawk tura ngaih ala ni a, vantlang zingah a awm tam erawh a tul tawh niin a lang. Electric Veng, Zarkawt, Chanmari ah Pu Patea tha hret a ngaih anih laiin, Chanmari ‘W’ Congress inngeih lohna leh veng pa a nihna avangin Lalchhandama tha zawk a ngaih ani.

 He biala MPC candidate lo ni tawh Pu Rosiamngheta hian MNF party nena thawhdunna ah chuan din a chak hle niin hriat a ni. MNF hian ticket an pek phal a, Lalchhandama Ralte an tih lungawi theih bawk chuan Pu Lal Thanzara tan pawh a harsa ve hle ang.

**4. AIZAWL EAST-I**: MNF atangin Pu K.Sapdanga leh Pu R. Vanlalruata te hming sawi rik ani a, tih takmeuhin an la villo niin a lang. He biala MNF candidate tur hi la danglam thei niin a hriat. MNF leh MPC party hi an inbe tha chho hle anih chuan MPC party President Pu Lalhmangaiha Sailo pawh hi dah mai an hniallo nia sawi ani.

 Sitting MLA Pu R. Lalrinawma’n he bial vil taimakna atang hian thil ropui tak ti lo mahse tha zawk tura ngaih ala ni. Zemabawk leh Sihphir khua-ah hian Pu R. Lalrinawma duhkhawp lohna a lian tial tial a. Party dang candidate a zirin a dinhmun hi a hlauhthawnawm thei.

**5. AIZAWL EAST-II**: MNF party atang hian he biala candidate nih beisei hi an awm nual a, Pu PC. Laltlansanga, President, MNYF Hqrs., leh Pu TC. Pachhunga te hian candidate nih an beisei sang hle. Heng zinga Pu PC. Laltlansanga phei chuan kum upa lam deuhte hnenah vitamin ‘B’ Complex leh muffler te pawh a sem nual tawh niin sawi a ni. Mahse ala naupan deuh avang leh an party workers tam zawk te rilru ah la tling zolo tura ngaihna a len em avangin an buai ru ve hle a.

 Sitting MLA Pu Lalsawta hi buk rit tak nilo mahse, a opponent tur te inchuhna leh mipui rin hlawh tawk lohna avangte hian la vannei thei tho ani.

**6. AIZAWL WEST-I**: He bial hi party leader leh experience ngah Pu Lalduhawma bial anih vangin tute mah hian chuh an chak lo niin a lang a, MNF that thinna bial anga ngaih ni mah se candidate atana hming langsar an awm lem lova, veteran leh mi chak anga ngaih ve tho Pu K. Sangthuama a ding dawn niin a lang. Congress party in candidate an dah a, ZNP an mal tan bawk chuan MNF hian an thatpui zawkin a rinawm.

 Congress hotu lu thenkhatten, thawhpui chiah lo mah ila Pu Lalduhawma kan support chuan MNF tan chance a tlem an tih hi thil ni ve thei tak tur ani. Congress party atanga candidate tur mi lian an awm hriat ani lo.

**7. AIZAWL WEST-II**: MNF party atang chuan he biala candidate lo ni tawh Pu Lalruatkima, Ex-General Secy, CYMA hi chhiatni thatni ah a kal taima hle a, a hausa in lobbying lamah a chak bawk a, buk rit hle tura ngaih ani. Congress party atanga he bial beiseitu Pu Ch. Lalngaihawma, President, ADCC hian tlem lai deuh atang khan a vil ve a, amaherawhchu, hemi te unau (a nau C. Lalthianghlima, Ex-VCP, Tuikual South) hi veng mipuiten an ei loh em avangin a tan a harsa ve hle in a rinawm. An unau a contract leh therhlo an hmuh tam tawh zia an party workers ten an hriat hian, ngeina leh thikna a nasa zawk niin a lang a, hei hi an chakloh theih phahna tur niin a lang. Congress candidate hmasa leh tling zo ta lo Pi Zothankimi'n bialtu anga a enkawl zui tak loh avangin party members te rilru a sakhat theilo ve bawk niin a lang. Chuvangin Lalruatkima MNF hi a buk ala rit ber niin a lang.

  Congress party hian Pu Ch. Lalngaihawma nilo mi tha leh rintlak, party leh neutral in an vote pui theih tur, Pu Lalruatkima lifestyle leh tactic hre phak dah thei sela chu an thatpui zawk ang a, an party organisation pawh tlinpui theih tur a lian ve tho ani.

**8. AIZAWL WEST-III**: MNF party atang hian candidate turin Pu Lalthlengliana, Ex-MLA hian a beisei hle a, PAC member te a lo nih ve bawk avangin a beisei huai ngam hle niin a hriat a, amaherawhchu mihring quality lemlo anihzia hi an party Hqrs. hruaitute pawh hian an hria a, an luhai phah ve hle niin a hriat. Congress bialtu MLA Pu R. Selthuama hi bial chhung tan a performance a tha lemlo hle a, sorkar hnathawk leh neutral ten an support hle loh chuan tlingzo turah ngaih a nilo. Chutih laiin MNF candidate hian a hril thui hle ang. Pu Vanlalzawma, Ex-MP, Treasurer MNF Gen. Hqrs. hi a luh chuan Pu R.Selthuama chance chhe sawt tura ngaih ani. Congress Block leaders te leh sitting MLA ber inngeihlo tlat te hi an harsatna lian tak ani bawk.

**9. AIZAWL SOUTH-I**: MNF party chuan Pu RK. Lianzuala(ZONET) an dah dawn a hriat ani. MNF hruaitu thenkhat ten tling zo dawn lo a an hriat avangin sitting MLA Pu K. Liantlinga chu MNF official candidate turin an lo sawm hman a, ani pawhin 'aw' alo pawh hman nia sawi ani. Hetiang anih avang hian Pu RK. Lianzuala chu MP candidate zawk atan lo nghak leh hram mai turin an bia a, a ni titau chuan mi zawng zawng a ken theih thu alo hrilh a, an buai ru hle ani. MNF hruaitu thenkhat dang leh chuan MLA ni tawh chanvo tha beisei thei tur Pu K. Liantlinga chu huphurh lawkin Pu RK. Lianzuala chu thupha chawi pahin an thlem nawn leh a, an ibe lungawi leh thei niin a lang. Hetiang anih avang hian ZNP workers thenkhat pawhin an MLA Pu K. Liantlinga chu an party phatsan tumah puhin an vau deuh niin thu dawn ani bawk.

 Congress party atang hian candidate hlui Pu R. Vanlalvena, Gen.Secy., MPCC hi ding leh tura rinkai ber ani a, a mize thatna leh taimakna atang hi chuan tling tura rin kai a ni. Mahse sum leh conveyance lama harsatna a neih avang hian mi beisei a phaklo ve hle thei bawk.

 He bial chhungah hian ZNP organisation hi a tet tawh em avangin sitting MLA leh ZNP Vice President Pu K. Liantlinga pawh hian a huphurh deuh tawh nge ni? Tunlai hian Kolasib lamah an nupa in an zin tlut tlut a, mi thar te lawmlut in a khawsa tam hle a, Kolasib bial ah hian a ding zawk mai awm mange tih a ni a, tun hma deuh khan Kolasib ZNP hruaitute pawh hian an bial a ding tur hian an lo sawm tawh niin hriat ani bawk.

 Mipui vantlangin an hriat lar tak, MNF candidate atana rin kai ber Pu RK. Lianzuala pawh hian rin ang aiin beisei a phalo ve hle thei bawk a, a chhan chu - Kohhran tenau deuh zawk UPC, Baptist, etc te hian hmusit riau leh deusawh thin ah an puh a, nupui nei reng chung hian ngaihzawng dang (Maawmi, ZONET Staff, Mission Veng) a nei reng bawk niin an sawi a, vantlang zingah a opponent party ten awmze nei taka an sawi chhuah chuan a hniam phah hle in a rinawm.

**10. AIZAWL SOUTH-II**: MNF Party chuan Dr. H.Lallungmuana, Ex-MP (LS) hi an vawrh chhuak dawn ni a hriat a ni a, Synod hmunpui a nih avangin rawngbawltu leh neutral hip thei turah an ngai deuh niin a lang. Congress Party chuan sitting MLA Lt. Col. ZS Zuala an dah lehin a rinawm a, chak dan in anglo tak hi in bei hle tura ngaih an ni a, chak zawk tur sawi thiam a har hle. Dr. Lungmuana hi rit deuh zawk tura ngaih a ni.

**11. AIZAWL SOUTH-III**: MNF Party ah chuan Sr. Vice President Pu Tawnluia hi ding leh ngei tura ngaih a ni a, sitting MLA Pu KS Thanga nen inbei hle tura ngaih a ni. Congress chhungkaw buai leh Block hruaitute nena in teuh neuh neuh a awm avang leh Pu KS Thanga mize chak tak hi he bial hian an zo lo lek lek. Pu Tawnluia hi pa upa lam leh politician lo tak anih avang te, bialtu MLA chak tak khing thla tura han tih tlin chu MNF lam ten an huphurh deuh.

**12. CHAMPHAI SOUTH**: MNF Party hian Pi B.Sangkhumi, Ex President MHIP Gen. Hqrs hi an vawrh chhuak dawna sawi a ni a. Ani hi MHIP hruaitu anih hun tawp lamah a hmingchhe hle a, mahse a pasal Pu Ramhluna Khiangte hi MNF Ministry ah Adviser to CM hial a lo nih tawh avangin an hruaitu te hian an drop hlei theilo niin a lang.

  Sitting MLA Pu JH Rothuama hi a performance a tha tawklo nge ni a bial mipuite atanga duh khawp lohna a nasa hle a, an Party hian mi hmingtha leh kum naupang zawk deuh dah thei sela chuan an Party mi leh sa chu an phur thar leh hle chuan a rinawm. Pi B.Sangkhumi ti tla tur chuan Pu JH Rothuama ni lo midang thlan theih nise an ti.

**13. CHAMPHAI NORTH**: MNF atang hi chuan Pu TC Kaphmingthanga emaw Pu H. Rammawi hming a ri a, chiang taka hriat theih a ni hrihlo. Sitting MLA Pu TT. Zothangsanga hi tha hluai lo mahse boruak khelh thiam ve tak a nih avangin la vannei zawk tura ngaih a ni. Chutih rualin Pu H. Rammawi, Ex-Agriculture Minister hi Hnahlan leh a chhehvel khua ten a lo tanpui tawh na avangin an ngaina hle nia hriat ani.

**14. EAST TUIPUI**: MNF chuan an Party President Pu Zoramthanga an dah dawn ni in hriat a ni. Congress Party chhungah hming langsar an awmlo a, October 2013 a Sawrkar hna atanga pension mai tur leh Central YMA President Pu T.Sangkunga hi a ding mai awm mange tih a ni a, an ni pahnih hi in bei se, tawngkam thiam ve ve, hmuhnawm hle tura ngaih an ni, chak zawk tur sawi a har hle ang. Pu Zoramthanga hi CM hlui leh Samthang khaw chhuak a nihna te, sorkar siam thut ah CM ni mai tur a nih avangin a rit zawka ngaih a ni.

****15. LENGTENG**: MNF Party chuan a hmaa an lo candidate tawh Pu L.Thangmawia, Asst. Professor, PUC chu an candidate leh dawn a hriat a ni. Sitting MLA Pu H.Rohluna hi duh khawp lohna a nasa ve tho a, a Department chan pual a hneh tawklo a sawi a ni. Tin, Tun hnaiah Mimbung High School a Science teacher neih loh vanga Science Subject an exam ta miah lo te kha an khua ah chuan a mualpho phah ve viau thei bawk. Hun in a hril ang chu! L.Thangmawia hi ZRA leh Paihte Tribe Council blessing dawng tawh anga hriat a ni.**

**16. TUICHANG**: MNF candidate nih beisei zingah Pu BC. Biakngura, Pu Lalzamlova, Pu Rualkhuma Hmar leh Dr. H. Lallungmuana te an langsar a, Pu BC. Biakngura, P/S Teacher (Rtd) &amp; Secretary, MNF Gen. Hqrs. hi a khan ber in a hriat.

 Congress party atang chuan bialtu Minister Pu Lalrinliana Sailo hi ding leh tura ngaih ani a, khingpui tur zingah palian an awmloh avangin a chance pawh ala tha hle a ngaih ani. Vote tamna Khawzawl khuaa a dinhmun in a hril thui hle ang.

****17. TAWI**: MNF Party chuan Pi Lalmalswmi Councillor, AMC hi an dah dawn a hriat a ni. A ni hi nu hmeltha leh zei, Cable TV kal tlanga mite hriat hlawh sa anih avangin experience a neih lo ang hu in miin an ngaina viau niin a hriat a, mahse a khingpui tur Pu R. Lalzirliana, Home Minister ni lai hi chu la nghet deuh zawk a ngaih a ni. Straight fight anih chuan ZNP, MPC etc. ho suk thlek a pawimawh thei hle ang. Congress Party pawh hian a phaw vuak ringawt loa fimkhur taka an beih a tul ang. Hmar Welfare Committee te hian Tawi Constituency chhunga Hmar Voters te Pu Zira na tak bei turin an Campaign mek. Voter sangkhat (1000) vel nei angin an in sawi.**

**18. TUIKUM**: MNF chuan Er. Rinawma an dah hmel a, mi langsar a nih loh avangin hriatthiam a har hle. Congress MLA Pu K. Lianzuala a hriselna a thattawk loh avang te hian a performance a ropui lo hle a, enge a an zel dawn ni? Chhingchhip Mualpui VC dissolve chuangchang ah MLA ding lai hi an dem hle a, Chhiahtlang Congress Unit President Lalrawna nen an in tithiam lo niin an sawi bawk a. Chhiahtlang leh Chhingchhip hi tun hma chuan PC party ruihchilh tamna anih avangin PC party member ten Pu K. Lianzuala hi an support theih chuan a chance ala tha thei anga. MNF lam an hawi chuan sitting MLA chu tla tura ngaih ani.

**19. SERCHHIP**: MNF chuan Pu C.Lalramzauva Advocate, Guwahati High Court hi an dintir a rinawm a, hmasawn hle in an insawi. Congress atang chuan CM (M) Pu Lal Thanhawla an dah a rinawm a, an in bei hle in a rinawm. Straight Fight anih hi chuan CM ni lai Pu Hawla tan pawh hian chetsual palh theih a ni a, tan lak ve hle a tul niin a lang. Serchhip khawpuiah an dinhmun a in san hleih lutuklo a, Thenzawl ah erawh chuan CM(M) hi sang zawk daiha ngaih a ni.

**20. HRANGTURZO**: He bial hi MNF leh Congress Party chhungkua ve ve ah hian beiseitu an awm nual a, MNF Party atangin Pu K.Vanlalvena, Secretary MNF leh Er. Rohmingliana, Secretary MNF te hian an beisei a. Tunge an dah zawk dawn hriat a la nilo. Congress Party atang pawh hian Pu KVL Siamkima, Secretary MPCC, Pu K.Lalchhuanawma, Secretary MPCC, Pu K.Sangzuala, EM MPCC ten an beisei a. Tu ber nge an dah dawn hriat a la nilo a, an Party worker thenkhat chuan hetianga an in chuh buai reng ai chuan an Party President Pu Hawla hian Serchhip bial nen hian kawp mai se an ti niin hriat a ni. A kawp anih chuan Serchhip bial pangngai ai mahin an dinhmun a tha zawk ang tih an hruaitu thenkhat chuan an sawi.

  Hetih lai hian sitting MLA Pu Lalthansanga (Chate-a) hi ding leh ngei tura ngaih a ni a, an party mal chuan a dinhmun a that vak loh avangin last minute ah MNF nena in thurualin MNF+MPC common Candidate a ni ve thut thei a ni tih hriat a tha ang.

**21. TUIVAWL**: MNF Party atang hi chuan Pu Gogo Lalremtluanga hi a ding leh tura ngaih a ni a, Congress atangin Pu RL Pianmawia, sitting MLA chu ding leh tura ngaih a ni. Pu RL Pianmawia hi powerful hle lo mah se mizo pa taka a rinawmna leh taihmakna hi bial mipui hian an ngainat phah a ni. Tun hnaiah Criminal Case neiin Jail hial lut mahse a chhiat phah lutukin a rinawm loh.

 Hetih lai hian Pu Lalremruata Varte (N.Khawdungsei chhuak) Chairman, Fund rising Committe, Hmar Welfare Committee hian Hmar hnam anga tang ruala, HPC (D) blessing beisei chunga Independent Candidate nih a tum hle a, Sorkar leh HPC(D) boruak a zir te pawh a ni dawn a ni. Hmar hnam hi tangrual thap thei nise, Pu RL Pianmawia leh Pu Gogo Lalremtluanga in pawhna karah hian chance an nei thei a. Hmar Welfare Committee leh HPC(D) tangrual ten Hmar voters te an control anih chuan Lalremruata Varte hi a dinhmun a tha ber ang.

****22. CHALFILH**: Tun hnai maia bye election neihna hmun ani a, Congress candidate Ngurdingliana chu hneh taka thlan tlin ani. Heti chung hian Hmar Welfare Committee inti ten helai bial a Hmar voters te tangruala an mi duh ngei candidate emaw opposition party lian ber MNF nena tangruala sitting MLA hi tih tlak an tum ruh hle nia hriat ani. Tun thla July chhunga VC bye election a Hmar Welfare Committee te an inrawlh dan leh HPC(D) helte an behchhan dan uluk taka han zir hian Hmar Welfare Committee leh HPC(D) helte control beh tlat emaw inthlanna a inrawlh thei miah lova inrempui dan zawn anih loh chuan sitting MLA Ngurdingliana dinhmun hi a tha lemlo. MNF party chuan LT.Kima emaw Lalvenhima Hmar emaw candidate an tum nia hriat ani a, Hmar Welfare Committee te hian MNF candidate an tanpui dawn anih chuan Lalvenhima Hmar aiin LT. Kima hi an support rin a ni.**

**23. SERLUI**: He bial ah hian MNF party chuan Pu Lalhmingthanga, Ex-Minister dah an rilruk deuh nia hriat ani a. Hetihlai hian Vanlalhmuaka, Vairengte leh Rinsanga Ralte, Dinthar, Aizawl te chuan ticket chan beiseiin hun rei tawh tak atang khan bial hi an lo chei tawh a. Tin he bial ah hian Hmar community votes a tam avang leh minority pawl dang Bru etc an awm nual bawk avangin Vanlalhmuaka hi a bial mipuite rilru ah a sang ber nia hriat ani. Hetihlai hian Pu Lalhmingthanga, Ex-Minister leh PC party President hial alo nih tawh bawk si avangin Serlui biala MNF hruaitu leh MNF Gen. Hqrs. hruaitute chuan ticket an pek ngei a beiseiawm hle a. Hmuaka leh RSA te rilru dam theih a Hmar Welfare Committee ten HPC(D) te behchhana Pu Lalhmingthanga hi an pawm theih chuan sitting MLA Pu K. Lalrinthanga hi tla thei mai dinhmunah a ding nia hriat ani.

**24. KOLASIB**: He bialah hian sitting MLA chu Pu Zoram Sangliana, Cabinet Minister ni lai ani a. Amah mimal ah chuan a bial mipui ten sawiselna an nei tehchiam lo nain Kolasib khawpui berah Congress block hruaitu thenkhat innghirnghona lian tak engemaw lai khan a awm a, an biala candidate tawh lo mai tura duhtu pawl pawh an thahnem hle a ni. Tin he bialah hian Rengtekawn, Bawktlang, Saihapui, Buhchang, Bukvannei, Pangbalkawn, Meidum leh Chhimluang te an awm a, heng khuaah te hian Hmar leh Bru hnam te an tam ber a. Bialtu Minister hian minority te a ngaihsak tawk lo tih leh in rukbo laia YMA te fuihpawrh a Bru khaw hrang hrang hlauthawnga siamtu ah Bru hruaitu thenkhat chuan an puh bawk. Tin, Kolasib district a Bru repatriation a awm loh chuan refugee camp a Bru hruaitute leh Bru hel pawlte tangrualin amah titla tura nasa taka beih an tum thu dawn ani bawk. Hei bakah hian Bawktlang leh Rengtekawn a Hmar community te chuan Hmar Welfare Committee leh HPC(D) te tangruala bialtu Minister tlak theih nana beih an tum thu dawn ani bawk.

 MNF party atang hian Pu Lalchamliana, Ex-Speaker dah tumna a awm a, amaherawhchu Kolasib MNF block hruaitu thenkhat ten Pu Lalrinliana, Ex-MLA leh Pu Lalbiakthanga MPC candidate hlui dah zawk turin Hqrs. ah an ngen mek nia hriat ani bawk. Minority te rilru damna tura sitting MLA hian nasa taka a thawh loh chuan a dinhmun a him tawk lova hriat ani a. Chutih rualin Pu Lalrinliana leh Pu Biakthanga te rilru dam taka an awm thei a, minority te an lam tanga an pawh theih bawk chuan Pu Lalchamliana, Ex-Speaker MNF hi tling thei mai tura ngaih ani. Mizoram Bru Displaced People Forum V/President Laldawngliana tuna Naisingpara awm mek hi Meidum khaw chhuak a ni a, hei hian bialtu Minister tlak theih nan hian Kolasib constituency a vote nei refugee camp a awm mek te nasa takin a fuih mek tih hriat ani bawk.

**25. TUIRIAL**: Bial sitting MLA Pu Hmingdailova Khiangte hi a hriselna a thatloh bakah politician rilru a pu thiamlo hle nia hriat ani. A bial mipuite a ngaihsak tha tawklo tih leh an chhungkua hian mikhual chhia/tha thlen thu ah bial mipuite an ti vui hle nia thu dawn a ni. MNF lam hian Pu Lianzuala, Ex-CYMA President emaw Pu Sailothanga Sailo, Ex-MLA emaw an vawrhchhuak dawn nia hriat ani a, Pu Sailothanga Sailo hi he bial atanga MLA thlan tlin lo ni tawh bial mipuite ngainat rawn ani a. Tun dinhmun ah chuan MNF hian Sailothanga Sailo an candidate anih chuan sitting MLA Pu Hmingdailova Khiangte hi a dinhmun a him lo hle ani.

**26. MAMIT**: He bialah hian minority (Brus etc) tamna ani a. Mizo te karah Pu John Rotluangliana sitting MLA hi a dinhmun a sang lemlo nain MNF party in ticket pek an tum Pu Saikapthianga hi minority tam ber chuan an ngaitheilo hle a. Pu Saikapthianga ai chuan Pu Lianmunga of Mamit hi MNF ticket pe zawk turin an ngen nasa hle tih hriat a ni. Pu Saikapthianga hi Congress atanga MCP a lut, chumi hnua Congress a lut leh, Congress atanga chhuaka MNF party zawm leh ani a. Mi hlun leh Minister hial pawh lo ni tawh thin mahse dinhmun thaa a din laia minority te a ngaihsak tawk lo tih chu Pu Lianmunga lam tangte sawi uar ber ani. Heti chunga MNF hian an candidate lui tho anih chuan refugee repatriation hi sorkar in chak taka a kalpui bawka Bru refugee lak chhuahte an awmna khua theuh a hneh taka phunnawi lo tura sorkar in a ngaihsak bawk chuan sitting MLA Pu John Rotluangliana hi a dinhmun a la tha thei ang.

****27. HACHHEK**: He bialah hian MNF party chuan Lalduhawma, Dawrpui Nazareth Hospital neitupa hi candidate an tum nia hriat ani. A ni hian hun rei tawh tak atang khan Hachhek biala minority te bitna hmun bikah tan a la nasa hle a. Hei bakah hian Mizoram Bru Displaced People Forum hruaitute hmanrua ah hmangin refugee camp hrang hrang a Hachhek biala vote nei te sitting MLA Pu Rinmawia Ralte ti tla turin a fuihpawrh thin nia hriat a ni. Hei vang hian refugee camp a Bru voters te hi inthlan hmaa a tam thei ang ber lakchhuah an nih loh chuan Mizoram Bru Displaced People Forum hruaitute leh Bru hel(Bru National Development Liberation Front of Mizoram) inti te hmanga tihluihna a Congress candidate vote lo tura vau beh tir a tum mek bawk tih hriat a ni. Tin, repatriation a awmloh theih nan hel pawl hruaitu thenkhat te Hachhek bial emaw Mamit district hrim hrim a pawi lian zawk kidnapping or ambush ti turin thu a thlunpui bawk nia hriat ani. Hetiang dinhmun a awm a nih loh chuan sitting MLA Pu Lalrinmawia Ralte hi hneh taka la tling tura ngaih ani. Hetihlai hian Kanhmun Congress party hruaitu thenkhat inluling lutuk hian bialtu MLA dinhmun an tihhniam phah thei ani. Zawlnuam Vengpui a Pu Saikapthianga vua leh vang thenkhat te bakah a supporter Taitesena Group YMA hruaitu lawk tak tak te chuan Bru repatriation hi a awm loh theih nan kawng tinrengin hma an la char char bawk a. He game plan hi Hachhek bial ruling party campaigner ten an hriatchian a tul hle ang. YMA hming hmang si a sitting MLA an beihna Thang-ah hian party campaigner te an awh hlauh chuan sitting MLA dinhmun a derthawng thei dawn a hriat a ni.**

**28. DAMPA**: He bialah hian MNF party nei lawk tak tak Pu Lalrintluanga Sailo, Pu Liansuama leh Pu R. Tlanghmingthanga hming a ri a. Inthlan hnuhnung bera candidate Pu Lalrintluanga Sailo hian a tlin zawh loh hnuah pawh tha thlah miah lova he bial hi a chei ngar ngar avangin party President Pu Zoramthanga chuan a duhsak ber rin ani. Amaherawhchu, he bial rei tak lo vawng tawhtu Cabinet Minister pawh lo ni tawh thin Pu Liansuama chu a bial mipuiten candidate chang ngei turin an duh hle nia hriat ani. Pu Tlanghmingthanga erawh chu a bial mipui ten an welcome vak lo nia hriat ani. Sitting MLA Pu Robiaka hi pa tha tak niin sawiselna tur em em an nei lova, amaherawhchu, eng kawngah mah hian bial mipuite hmasawnna tur leh hamthatna turah hma a la chaklo hrim hrim tih chu Congress party hlun tak tak te pawhin an pha lo. He bial chhunga minority te a bik takin Chakma leh Bru ten Congress party a nihna avang hian an support hram hram a, Pu Liansuama MNF in an dintir anih chuan Chakma leh Bru te vote hi a pawt peng nasa thei berin a rinawm. Chuvangin Pu Rintluanga leh Pu Liansuama te seat inchuhna hi a nasat poh leh sitting MLA Pu Robiaka tan advantage ani a. Anni pahnih hi inrem taka a tu emaw zawk zawk an in support thei a nih a Chakma leh Bru vote te MNF hian an pawt then thei anih chuan sitting MLA Pu Robiaka dinhmun hi a himlo hle nia hriat a ni.

**29. LUNGLEI SOUTH:**MNF Party atang hian candidate nih beisei mi pahnih viz Dr. K.Pachhunga Asst. Prof. Lunglei Govt. College leh Rev. Dr. H.Lalruata Ex-Minister te an awm a, tunge an dintirzawk dawn hriat a la ni lo. Congress party atang chuan sitting MLA Pu S.Laldingliana hi ding leh ngei tura rin a ni a, amaherawh chu mipuite rilru ah a performance tha tawk lo leh powerful tawk lo a ngaihna a awm a,hei bakah party V/C atanga bang te leh sorkar hmalakna (Thingfal RMSA school building sak chhe lutuk leh khar hial ngai) fuh tawk lo te avangin a tawrh phah thei.

 Amaherawh chu Pu S.Laldingliana hi fighter tha tak a ni a, an party chhungkaw harsatna te a chinfel theih chuan a chance a la tha hle.

**30.** **LUNGLEI NORTH:**MNF chuan Dr.Vanlallawma, Christian Hospital, Serkawna thawk lai hi an dah dawn a sawi a ni a, Congress atang chuan sitting MLA Pu. PC Lalthanliana a din leh ngei a rinawm a, an inbei viau tura ngaih a ni. Pu Mathana hi Lungleiah chuan fighter tha a sawi a ni a, Minister dinhmun chelhtu a nihna pawh hi advantage a neihpui hle tura ngaih a ni a, a chance pawh ala sang zawk tura ngaih a ni.

****31.** **LUNGLEI WEST:** MNF atang chuan bialtu MLA Dr. R.Lalthangliana la ding leh tura ngaih a ni. Ani hi Lunglei District ah chuan an Palian neih leh Baptist Kohhran ang pawha an chhuan tawlawl ve niin a lang a. Tunhma chu tluk tawh lo mah se la nghet viau tura ngaih a ni. Congress Party hian Dr. Thangtea khing tur hian Palian an nei lo va, he biala luh pawh hi an chaklo niin a lang, mahse tunhnai ah Pu Chalrosanga @Mavala (RTP Business Enterprise)chuan din ngei tumin a play ve nasa hle a, Lunglei West Constituency Football tournament etc. buatsaihin thalai a chawk phur hle a, beiseina pawh an nei sang hle niin an sawi. Sumdawng hausa chhungkua an nih avangin Dr. Thangtea pawh hi bei thei ber tura ngaih a ni a,chance pawh a nei ve niin a lang.**

**32.** **LUNGLEI EAST:** MNF atanga candidate tura beisei ber Dr. J.Zorema, Principal, JB College chuan MNF chhungkua/member amahah an lungrual loh avangin a duh tawh lo niin an sawi. Candidate nih beisei leh Dr. J.Zorema duhlo tu langsar deuh te chu:- Pu. Rokunga, Pu Lawmawma Tochhawng, Pu K.Lalsanga Ex-MLA leh Pu Samson Zoramthanga te an ni a. Candidate an chan loh a lungawiloh tum vek an nih avang hian sitting MLA Pu Joseph Lalhlimpuia chu tling leh tura ngaih a ni. A performance pawh hi a tha thawkhat niin an sawi.

**33.** **THORANG:** MNF chuan Sub. Hqrs President ni lai Pu Joseph Lalzawmliana hi an dah dawn a, sitting MLA Pu Zodintluanga bei thei ber tura ngaih a ni. MNF Sub. Hqrs President a nihna ang pawh hian boruak sang ve hle tura ngaih a ni bawk a, tum dang zawng aiin MNF in an tawng san a rinawm.

 Sitting MLA leh Minister Pu Zodintluanga hi rampum huap ang pawhin a hmingtha a, opposition MLA anih lai leh Minister anih ang pawhin a thawk tha viau a, mahse a bial chhunga kawngpui chhe lutuk hian sawi a hlawh hle. theihtawp a chhuah chuan la tling leh tura ngaih a ni a, fimkhur erawh a tul hle ang.

**34.** **WEST TUIPUI:** MNF chuan Pu Priti Chakma an candidate hmel a, ani hi Congress Minister Pu Nihar Kanti Chakma chhungkhat hnaivai niin an sawi. Anni pahnih hi inbei tur an ni a,sorkar tha chakna nen Pu Nihar Kanti Chakma chu la dingchang zawk tura ngaih a ni.

**35. SOUTH TUIPUI:** Minister a nih laiin hmingchhe deuh mahse MNF chuan Pu ZH Ropuia hi an dah leh a rinawm. Sitting MLA Pu John Siamkunga nen hian inbei hle tura ngaih a ni a, Pu John Siamkunga hi powerful vak lo mahse a phak tawk ah a thawk tha ve hle a, Congress an lungrual chuan tling zawk tura ngaih a la ni. Hnahthial District Function Demand Committee te sukthlek dan hi handle fuhloh chuan sitting MLA tan a pawi thei dawn a hriat a ni bawk.

**36.** **LAWNGTLAI WEST:** MNF chuan Sitting MLA Pu C. Ramhluna an dah leh hmel a,a khing turin Congress hian Pu C.Ngunlianchunga CEM,LADC an dah anih loh chuan Pu C. Ramhluna hi a tling leh ang.

 Pu C.Ramhluna hi mi nghet, mi hausa, kohhran mi leh performance tha tak niin a bial mipuite hian an hria a, hei hi a thatpui a ni. Congress party atang hian Dr.LH Chhuanawma leh Pu Zirsanga te hian han beisei ve mahse tling zo turah kan ngai lo.

**37. LAWNGTLAI EAST:** MNF chuan Pu Vanhupa Zathang IPS(Retd) chu an candidate hmel a, a zei vak lo. MNF atangin he bial hi Pu K.Hrekunga, Lecturer, Lawngtlai Govt. College in a beisei ve na a,an dah a rinawm lo. Congress chhungkua hi lungrual sela chuan sitting MLA Pu H.Zothangliana hi tling leh turah kan ngai. Powerful hle lo mah se MNF Ministry hunlai ai chuan development pawh bial chhungah a lut tha zawk niin an sawi. Hetih lai hian Congress candidate nih beisei Pu F.Rohnuna, Chairman,LADC, Pu K.Sangchhum leh Pu ST.Rualyapa te an awm ve bawk a, thawi dam chu tihmakmawh a ni ang. Pu H.Zothangliana hi contender zinga naupang ber anih avang hian atan a harsa mai thei a, a thawidam tur leh direction pe tur chuan MPCC Hqrs. Aizawl an pawimawh hle a ni.

38. **TUICHAWNG:**MNF chuan Pu Rashik Mohan Chakma, Ex-MLA&amp;Ex CEM hi an dah leh hmel a,sitting MLA Pu Nirupam Chakma nen inbei hle tura ngaih a ni.CADC hruaituten an puih that chuan Pu Nirupam Chakma hi tling leh tura ngaih a ni a, Congress party an lungrual leh lungrual loh ah a innghat thui hle ang.

39. **SAIHA:** MNF chuan Dr.K.Beichhua an candidate dawn niin a hriat a, amaherawhchu candidate beisei ve bawk leh MNF Dist. Hqrs Saiha President nilai Pu HC Lalmalsawma Zasai @Patea pawhin lamtang siamin candidate nih a tum hle a, an inkar a kak zau hle nia sawi a ni.

 Hetih lai hian bialtu Minister nilai Pu S.Hiato chu Congress party chuan an dintir leh hmel a, MNF hi lungrual sela chuan a chance a tha lo hle niin a lang. A chunga tarlan MNF hruaitu pahnih te a vuak phel theih chuan ala tling leh ang. MNF lungrual danin a zir hle dawn a ni.

40. **PALAK:** MNF+MDF tangdun chuan Pu PP Thawla an candidate leh hmel a, la nghet tha hle a hriat a ni. Congress party candidate nih beisei hi mi pariat vel an awm a.chungte chu:- Pu MZ. Hiphei, Ex-MP, Pu TT Vakhu, Pu FC Zase, Pu S. Khipo, Pu KT Rokhaw, Pu M.Chakhu, Pu Laicho Notlia leh Pu VT Lisa te an ni.

 Congress hi lungrual pawh nise an hneh a nge maw? tih tur a ni a, an ngaihtuah thui hle a ngai ang.