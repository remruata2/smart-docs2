****INTERROGATION STATEMENT OF HRANGBIEK****

| Name | : | Hrangbiek |
| --- | --- | --- |
| Age | : | 60 yrs. |
| Father's name | : | Huapa(L) |
| Permanent Address | : | Ankhachhuah, Manipur |
| Present Address | : | Tuirial Dam Site (Saipum) |


****Statement summary of Hrangbiek:****

1. Pu Hrangbiek (60) S/o Huapa(L), Ankhachhuah P/A - Tuirial Dam Site (Saipum). Kum 1950 ah Parbung khuaah a piang, 1975 ah Lalhmangaihi (50) D/o Thana(L) nen inneiin fa 7 an nei a, Ankhachhuah (Manipur) ah an khawsa.

2. HPC ah kum 3 vel tang tawhin, President Hmingchungnunga hun laiin Barak Valley velah donation an khawn thin. Tuiruang a kan awm laiin Hmar Autonomous Dist. demand lai khan HPC member ka la ni.

3. Kum 3 vel ka tan hnuin 1st MAP Chhuang-paliana ho bulah kan in surrender ta a. Mizoram CID(SB) SP Pu Hrangnawna hnuaiah CID hna ka thawk thin a ni.

4. CID atanga bangin Phunchawng, Aizawl ah zu ka chhuang a, Pehlawn ah awmin CRPF, Zemabawk te firewood ka supply.

5. Zuangtui Aizawl ah Pu Enga leh Pu Rinpuia te nen inchharin Engineers kidnapped pali(4) te HPC-D hnen atangin kan la chhuak.

6. Enga te nen contract thawk dunin Sakawrdaiah ka awm a, Khawdungsei atangin Tuirialah thing kit turin ka lut thla ta a ni. He hmunah hian vawiin thlengin ka fapa Samsona nen kan la cheng a ni.

7. Kolasib DFO thupek angin R.O Pu PC Lianzuala, Saipum area chuan Muster Roll in Forest Deptt. ah June 2009 khan Pu Hrangbiek hi a lalut a. 21st July 2010 ah MR hna atangin an ban leh ta a ni.

8. HPC-D hel nena inkungkaihna neia hriatna avangin Vairengte Police ten Tuirial Dam Site a chenna inah 15.9.2010 khan zuk manin Vairengte P/S C/No. 49/10 dt. 16.9.10 u/s 121(A)/384 IPC R/W 26(1)(e) Indian Forest Act 1927 register a ni.

9. 18-19 Sept, 2010(48 hrs.) Police remand a awm hnuah 20.9.10 hian judicial remand turin court ah produce leh a ni.

 Ka hming leh address chu a chunga tarlan ang khi a ni. Kum 1950 ah Parbung khuaah ka piang a, ka nu hi Saki(L) a ni a. Unau mipa 3 leh hmeichhia 3 ka nei a, a te ber a thi tawh a. Tunah hian Parbung khua te, Talan(Manipur) te, Lakhipur te, Churachanpur te leh Aizawl ah te an awm hlawm a ni. Parbung khuaah ka seilian a, ka tleirawl chhuahin Captain Kuldip Singh(MBBS) 3rd Sikh Bn. Chandigarh hnuaiah orderly angin kum 10 ka awm a. Chandigarh atang hian Parbung khuaah let lehin Lalhmangaihi D/o Thana(L), Ankhachhuah chu nupuiah neiin fapa 4 leh fanu 3 ka nei a ni. Chung te chu:

 1. Lalbiaklian

 2. Khuangsanglien

 3. Chalthangkhum

 4. Lallawmkimi

 5. Samson Lalrinnghet

 6. Thangthahnemi

 7. Rolianpuii

 HPC din tantirh a nih khan ka tel ve nghal a. Kan President chu Hmingchungnunga a ni a, Army Chief - Lianzama Hrangchal(LZ. Hrangchal), General Secy.- Lalhmingthanga, Chief Organiser - Malsawma Darngawn niin, a ho hian Barak Valley leh a chhehvel ah donation kan khawn thin a. Hetihlai hian pistol .22 (shillong made) leh Rifles te hi kan ralthuam neih te a ni. Mizoram lamah chuan kan lut ngai meuh lo a ni. HPC ah kum 3 ka tan hnu hian Mizoram lamah pawh kan luh tak zeuh zeuh avangin 1st MAP operation party te nen kan inhmu thiamlo tan a. Police Vanlalchhuanga leh a hoten ka nupui hnenah Pu Hrangbiek hian HPC zawm tawh suh se, a nih loh chuan kan kaphlum dawn tih an sawi a. Chu chu hriain ka fapa Lalbiaklien(kum 10 vel) chuan ka pa chu kaphlum suh u, a awmnaah ka hruai ang che u tiin, a ti a. MAP ho chuan ka awmna an hriat tak avangin min rawn man ta a. In surrender duhna rilru ka lo neih lai a nih avangin, min man takah chuan Mizoram sorkar hnuaiah ka in surrender ta a ni. Hemi hnu hian Aizawl ah min thawn chhova, Pu Ralmanliana, L/Nk 1st MAP Armed Veng hnenah awmin, CID(SB) ah SP Pu Hrangnawna hunlai khan min chhawr zui ve ta nghal a. Thla khat ah ` 1000/- min hlawhtir ve thin a ni. CID ah thal 2/3 vel ka tang a, hetihlai hian operation party Inspr. Biaka hovin Hmar khaw hrang hrang te, Manipur te, Lakhipur te ka zin kual thin a. Kan zingah hian Thangseia inbuan chak(HPC Commander hlui) pawh a tel a. HPC hel te man tumin, an tawmna hmun kawhhmuhtu ah kan tang a ni. He HPC operation hi tum hnih ka zui a, Gypsy pahnih in kan kal thin a, kan pu te hian ka nupui awmna kan khua Ankhachhuah pawh min riahtir zeuh zeuh thin a ni.

 CID ah hian thla 2/3 vel ka awmlai hian ka hlawh a beitham deuh avangin ka nupui fanaute thawn tur pawh ka nei lova. SP Pu Hrangnawna bulah ban mai ka duh thu ka hrilh ta a. Banna min ziahsak hnu chuan Ankhachhuah ah chuan ka let leh ta a. Kan khuaah ka awm tih chu HPC ten an hriat avangin ka awm rei hman lova, Manipur Rifle camp, Zagrador ah ka lut ve ta rawih a. Tah hian kar 3 vel ka awm hman a, HPC ten ka nupui damloh chhuanlamin nu pakhat hmangin min thlem chhuak ta a, min man ta a. HPC te hian Savawmphaiah min riahpui a, MAP operation party Pu Tawnliana hote chuan keimah min man tih an hriatin min rawn zawng ve bawk a, mahse Savawmphai a thingpui kan in laiin tlanchhuahna remchang ka hmu a, ka tlan ta vak a. Vawihnih silaiin min kap a, min kap fuh lova, kekawrte nen chauh luiah ka zuangthla a, Manipur Rifles camp chu ka pan a. An Commandant Samtea Guite chuan thawmhnaw te min haktir in a motor in Jeribam ah min dahthla ta a. Hetah hian 1st MAP Lalchhunga te hnenah min hlan ta a. Tichuan Armed Veng, Aizawl ka awmna ngai Pu Ralmanliana inah ka awm leh ta a ni.

 Pu Ralmanliana inah hian kar 2 vel ka awm a. Lengpuiah mau kan sat dun thin a ni. Chumi hnu chuan a hlawk zawk ringin Phunchawngah zu ka chhuang ve ta a. Hmeithai in thla 3 vel ka luah a, hetihlai hian zu litre 10 ` 150/- vel a ni a, ` 15000/- vel ka khawl hman a ni. Tichuan kan khuaah pawh ka haw zauh zauh thin a ni.

 Phunchawng a ka awm hnu hian Pehlawn khuaah insawnin Chalfilh tlangah thing ka la thin a. CRPF Zemabawk te hnenah firewood kum 1 chuang vel chu supply in ka awm thin a ni. Pehlawn ah hian ka fate 2 in min pui thin bawk a ni. Pehlawn atang hian hna dang zawngin Zuangtui, Aizawl ah ka insawn phei leh a. Hetah hian Lalengmawia, Zuangtui leh Rinpuia MNF Thalai Vice President te nen kan in chhar ta a ni.

****Power & Electricity Engineer Kidnapped Thu****

 Ka thainpa Lalengmawia(Enga) hian Tuiruangah leh Barak Valley ah contract hna a thawk thin a, an khua tak chu Kangrengdor(Manipur) a ni a. Thingtum Barak Valley vela a lak ve thin avangin kan inhria a. Fapa Saithanghuala a nei a, Assam Regiment ten HPC mi 1 an kahhlum chungchangah a fapa Saithanghuala reprot niin HPC ten an hria a. Kangrengdor-a a in pawh HPC ten an halsak hial a ni. Lalengmawia te hi helai khaw Lal(Chief) an ni a. An thlah te hi Manipur ramah chuan Lal(Chief) an ih chhunzawm zel thin a ni.

 Kan thian pakhat Rinpuia erawh hi chu Lalengmawia(Enga) atanga ka hriat a ni a. Hetihlai hian MNF Thalai hruaitu a nih thu ka hria a. Engineer kidnapped te hruaichhuak tura sawm ka nih avangin an ni pahnih hi ka zui ve ta a ni. Kan pathum hian Engineer te kidnapped chungchangah HPC nen inbe turin Mizoram sorkar (MNF) in min tir/ruat a ni.

 Vawikhat inbiaknaah chuan Pu Rinpuia leh midangten HPC te chu an lo han be tawh a. A vawihnihnaah chuan kei leh Pu Enga chu Engineers pali an kidnapped na hmun Kangrengdor(Manipur) khua panin Gypsy in Inspr. Dika hovin kan kal a. Zinthaw(Mizoram) khua thleng motor in kan kal a, Tuiruang lui kan nan Marboat lawng hmangin Kangrengdor khua kan pan leh a ni. HPC hel ho tamna khua a ni a, in pakhatah kan lut a, pindanah kei erawhchu min awmtir a, an tawng hi sitting room ah a nih avangin ka hre chiang thei lo a ni. Amaherawhchu, Chief Army Lalropuia te, Biaknunga te an awm a, Pu Enga nen an inhau thawm ka hre pha a, "Engvangin nge pawisa in rawn ken lon" an tih thawm pawh chiang takin ka hria a ni. Zan khat kan riah hnuin a tuk zingah kan haw leh ta a ni. A vawithumnaah chuan Pu Rinpuia, Pu Enga, Engineer vaipa nupui (Mizo nu) leh kei chu Inspr. Dika hovin HPC hel be tur chuan Kangrengdor lam chu kan pan leh a, hemi tum hian suitcase 3 kan keng tel a, suitcase 3 zinga 2 hi a rit em em lova, pakhat erawh hi chu a rit hle a, zu emaw thil engemaw rit tak niin ka hria.

 Inspr. Dika hovin Gypsy var in Zinthaw khua thleng kan kal leh a. Marboat in Kangrengdor lam panin Enga, Rinpuia, Engineer nupui leh kei chu Kangrengdor a Enga inah chuan kan lut ta a. Hem hun hi tlai dar 3:00 vel niin ka hria, Kangrengdor ah hian bawng te lo talhin HPC-D member pawh an thahnem hle a, an hruaitu lo awm te chu - Biaknunga, Commander; Lalropui, Army Chief; Lalramthang, Commander te an ni. Hemi ni hian suitcase pathum chu kan keng lut ngei tih chu ka chiang a, an inbiak lai hian pindanah min awmtir a, inhau thawm chu ka hre tawh lova, zu an in ho niin an thawm atang chuan a lang. Darkar hnih vel an inbiak hnuah Pu Enga inbul velah chuan bawng ruai chu kan theh ta a. Hemi zan hi kan riak a, a tuk zingah chuan lawngah ka lo va awm a, Engineer pali te chu rawn hruaiin kan vaiin Zinthaw khua lam panin kan let leh ta a. Lawng a an rawn luh hian suitcase pathum te kha an rawn keng ka hmuh tawh loh avangin HPC-D te hnenah hian an hnutchhiah ni ta maiah ka ngai.

 Engineer pali te kan hruai haw hnu hian Mizoram sorkar chuan Rinpuia leh Enga chu contract chi hrang hrang te an pe a. Sakawrdai P/S saknaah Enga'n contract a hmu a, hnathawkte viltu tura min sawmna angin P/S hi kan sa zo a ni. Pu Enga ka zui hnu hian mahni a chettlat ka duh tawh avangin a ni leh thla tak ka hre tawh lo nain, kum 2002/2003 bawr vel khan Khawdungsei kaltlangin Tuirial Dam Site ah thing kit turin ka lut thla ta a ni. Hemi hmunah hian tun thlengin ka la khawsa ta reng a ni.

 Kum rei tak chhung chu illegal Timberwoods operation hi ka kawih a, a hmasa berin Log-50 chu Badalpur ah ka supply a, ` 10000/- lai ka hlawh nghe nghe a ni. He hna kan thawh chhoh zel lai hian kum 2008 khan Forest Deptt. rawn inrawlh chho tanin kum 2009 khan Kolasib DFO hovin dan lova thing lak reng reng an rawn man ta a. Forest rawn inrawlh hma hian Pu David L. Hmar, HPC-D hi thing tawlh chungchangah a inhnamhnawih daih tawh a. Thing hnuk tura sai an rawih pakhatah kum khat atan ` 100000/- an demand thin a, sai hi pasarih atanga sawm in hna an thawk thin a ni. Hei mai bakah hian David L. Hmar leh a hote chuan thing hi anmahni ngeiin an tawlh ve thin bawk a ni.

 Kung(Log) khatah feet 30 vel a ni thin a, thing hrang hrang feet khat man chu:-

 1. Thingvar - ` 25/-

 2. A sen - ` 45/-

 3. Zuang - ` 60/70/-

 4. Ngiau/Thlanvawng - ` 90/100/-

 5. Tatkawng - ` 90/100/-

 Thingkung pakhat chu feet 30 vel a lo ni a, Ngiau thing log khat chu feet 30X` 100 = ` 3000/- man vel a lo ni a. Ni khatah sai pakhatin log 10 vel an thiar hman a, tichuan ni khatah sai pakhatin ` 30000/- man vel chu a thiar hman a ni. Nikhat ah sai chhawr man ` 2000/- kan pe a, a bak chu thing kit tu ten kan chang thin a ni.

 Kum 2009 June thlatir khan DFO Kolasib in Muster Roll in Forest Deptt. ah min thun ve a. A chhan chu ram chin ka hriat vang te, lawng kar ka thiam vang te leh helaia lo khawsa tawh thin ka nih vang ni berin ka hria. Tichuan RO leh DFO te hi illegal Timberwood trafficking operation chungchangah nasa takin ka pui thin a, a ruka thing kihsa te pawh tam tak kan man phah a ni. Thla khatah ` 3090/- min hlawhtir ve a. 21.7.2010 ah ka hna atangin DFO Kolasib chuan min chawlhtir ta thut a. Ka fapa Samson Lalrinngheta erawhchu a la thawk a ni. MR a ka thawh lai hian David L. Hmar HPC-D leh a thuihruai Ronaldo te hi Dolakhal(Cachar Dist.) atangin an rawn kal fova. Ralthuam nei leh hel an nih avangin helai Tuirial area hi chu a control vek a ni.

 Tuirial Dam Site ah hian in pali kan awm a. Dolakhal atangin Pu David-a leh a hote an rawn kal fo thin a. Helaia hnathawk tur vai tamtak pawh an rawn tir lut thin a ni. Heng vai te hi Sonai, Amrighat, Amraghat leh Silchar vai te ni berin kan hria. Tuirial NEEPCO Dam Site thlanglam panga thing chu an la zo deuh vek tawh a. Chhaklam pangah chuan thing a la awm nual thung. Helai hmunah hian contractor(thing a sumdawng) mi sawmpathum vel awmin Sonai ah hiang thing an tawlh ber thin a ni. Dolakhal a Pu David L. Hmar kawmthlang lawk Tuirial kamah HPC-D ten check post an nei a. Helaia thing a sumdawng veivak zawng zawng te an in report thin a ni. Pu David L. Hmar hian Dolakhal ah hian in tha tak a sa thar a, a nupui fanau te nen an cheng a ni.

 Sai puten David L. Hmar hnena chhiah an chawina chhan hi, chhiah an chawi loh chuan sai kahhlumah an vau avangin chhiah hi an chawi lo ngamlo a ni. David hruai thin Ronaldo'an .38 Revolver in zu chungchangah CRPF ten min mansak avangin kahhlum min tum tawh a, min mansak tak tak thu a hriat leh avangin min zuah leh ta a ni.

 Nikum 2009 kumtir lam khan Pu David L. Hmar chuan Lura Hmar, Saipum mi lehkha tur chu min rawn thawn a. Chutah chuan, Lura Hmar leh a ho te (vai) thing leh mau an laknaah lo tihbuai loh tur a tih thu leh Forest RO te pawh hriattir nghal an nih thu a chuang a ni. Amaherawhchu, chu lehkha chu pek theihnghilh in tun thlengin ka la kawl a. Police ten an seized ta a ni. Kum 2010 hian ka mobile phone No. 9615821716 hi David L. Hmar leh Ronaldo hian tum hnih min hmansak a. A thla chiah ka hre tawh lova, June emaw July thla vel khan Sunhluchhip VCP te, YMA Vice President Ngurpawla (Ex-VCP)te, leh midang pathum te chu Tuirial ah rawn kalin ka inah Pu David L. Hmar te nen inkawmhona an nei a, kei erawhchu pawnah min chhuahtir a. Darkar khat vel inkawmhona an neih hnuah Sunhluchhip VCP te chu Aizawl lam panin an lokalna Gypsy bawkin an kir leh ta a. Chumi hnu chuan N. Chawnpui a sum demand leh kaldan tur te sawiin mahni a kal a hlauhawm avangin aikal tutenge tirh chi ang tih te an sawi bawk a ni. Kan awmna Tuirial Dam Site ah hian in pali kan awm a, David L. Hmar te chuan thingpui in pahin tirh tur kan la ngaihtuah dawn nia, tiin lawng in lui mawng lam an pan ta a ni.

 Hemi hnu hian chawlhkar hnih bawr velah David a te lokal lehin ka phone chu an hmang leh a, pawnah signal awmnaah a chhohpui daih avangin engmah an sawi ka hriatpui ve lo a ni. Hemi hun hi July thla vel kha a ni ta in ka hria. David a hian ka phone hmangin Joseph L. Hmar pawh hi a phone thin a ni. Hemi hnu hian Mauchar khaw VC Pu Vanlalliana ka hnenah lokalin ` 1000/- a rawn dah a, David a pek tur tiin a haw leh ta mai a, he pawisa hi David a hnenah lawng driver vai pakhat ka thawn ta a ni. Hetianga Pu David a leh a hote ka puihna avang hian buhfai bag khat chiah min la pe a ni. HPC-D te hi ka thawhpui ngei a, mahse hei hi ka hlauh vang a ni. Ka thawhpui loh chuan thah ah min vau reng a, ram tana thawk kan ni a, i ti ve tur a ni an ti tlat si a, tlanbona tur dang ka hre tawh si lova, hreh chung chungin an thu hi ka zawm mai thin a ni.

****Tuna HPC-D Leaders te ka hriat dan****

 1. **Lalhmingthanga (52) President:** Ani hi Lakhipur, Assam ah khawsain a nupui pakhatna nen hian 3/4 vel fa nei tawhin, tuna a nupui pahnihna Thangchuailovi, Lakhipur nen chuan fa an la nei lo a ni. Lakhipur ah hian in 300 vel an khawsa a, Hmar mi an tam hle a ni.

 2. **Lalropuia (45) Army Chief:** Ani hi Churachanpur mi a ni a, nupui neiin Ankhachhuah Kasur Valley ah a awm tam ber thin.

 3. **Joseph L. Hmar (32) Finance Secretary:** Ani hi B.A val niin sap tawng leh vai tawng pawh a thiam hle a, a nupui nen inthen tawhin Lakhipur ah a awm tam ber a ni.

 4. **Biaknunga (47) All Mizoram Commander:** Ani hi Churachanpur leh Lakhipur ah a awm tawn reng thin a, a bak ka hre thu lo.

 5. **Lalpuithanga (47) Commander:** Churachanpur/ Lakhipur a awm reng a ni.

 6. **David L. Hmar, Finance lam changtu:** Ani hi kum 40 vel niin Dolakhal ah nupui fanau nen an khawsa a, in thar tha tak a sa tawh a ni. Concerte building a ni lemlo nain Dolakhal ah chuan in tha pawl tak a ni a, a ni hi Joseph L. Hmar nen finance lam changtu nia hriat a nih avangin an inbe pawp reng thin a ni. Fanu pali lai nei nia hriat a ni a, Saipum a an chhungte inah pawh a zinpui fo thin a ni. Saipum VCP hlui Pu Lalruata saw David L. Hmar pa nau a ni a, Tuirial a illegal timberwood trafficking a control tu lu ber nia hriat a ni. Dolakhal RPC School ah a fanu te hi an lut mek bawk.

 7. **Lianzama Hrangchal(LZ. Hrangchal)(50)(Ex-HRA Leader):** Ani hi a chenna mumal chiang taka hriat a ni lova, a lo kal tawhnaah a chetdan a firfiak deuh avangin hawtu pawh a ngah hle a. Chuvangin a chenna chin hriat a ni lo.

****HPC-D leh ARMY te inlaichin dan****

 Ankhachhuah, Kasur Valley ah Army Camp Langar/Mess chu HPC-D te nen hian Army ho chu mess/langar intawmin an khawsa ho a, concrete building chi hrang hrang an sa a ni.

 Army lam hian Crore tel sum hi HPC-D te hnenah hlanin he building sak hna hi HPC-D te kutah an pe a. HPC-D te chuan tualchhung mite hnathawkah an chhawr thin a ni. Amaherawhchu a sum senso leh a building sak dan chungchangah Army lam chu HPC-D te chungah hian an lungawilo hle a, an inhau hrep tawh bawk a ni. Tun thleng hian HPC-D te chuan insak hna hi an la chhunzawm zel a ni. Kum 2008 October thla chuan he building sak hna hi a then zawh tawh niin a then sak mek zel a ni bawk. HPC-D te hian fisheries tha tak tak bakah sapthei huan te an nei bawk. He hmunah hian HPC-D te hi sawmhnih bawr vel an awm deuh reng a. Army lam erawhchu 20-50 a chang phei chuan 80 bawr vel pawh a awm thin a, Subedar Major ho a khawsa an ni.

****David****L. Hmar leh Range****Officer Pu PC. Lianzuala te inhriat dan****

 RO Pu PC. Lianzuala, Saipum/Saiphai area changtu hi kum 2009 kumtir lam atangin Bukpui RO nihna atanga Tuirial lui a transfer a ni a, Kolasib DFO nen Tuirial area thing tawlhruk manchhuah chungchanga hma latute an ni a. Chutihlai chuan Pu Hrangbiek a hi Forest Deptt. hnathawkte lawng karsaktu leh kawng kawhhmuhtu a hman a ni. Heta tang hian DFO pawhin Hrangbiek hi a hmelhriat chho tan a, khulai velah (Tuirial area)a tangkai em avangin MR hna pawh pek a ni. RO Pu Zuala te leh David te hi inhre tha tak niin Forest chawlhbuk ah pawh an inkawm fo a, inhriatthiamna pawh thui tak an nei a ni. Vai labour chhawr chungchangah pawh RO ngenna in David a hian vai labour Tuirial ah a chaw lut fo thin a ni. David a hian Dolakhal a in thar sak hmuhpui ve turin RO pawh a sawm ve tawh nghe nghe a ni. Mahse hel area a nih avang leh a tul deuh thin avangin David a in chu a la hmu bik lo a ni.

****Pu Hrangbiek Muster Roll hna atanga a ban chhan****

 Forest Muster Roll hna atanga RO Pu Zuala'n a bantir chhan chu DFO Kolasib thu a hmuh vang a ni.

****Lalchunga MAP thih chungchang****

 HPC in surrender hnu Lalhmingthanga hova HPC-D pian hnuah kum 1994 hnu lam niin ka hria a, HPC-D leh Akana, NSCN hote an thawk ho thin a. Lakhipur atangin Ankhachhuah, kan khuaah an rawn kal thin a. HPC hunlaia Mizoram sorkar a lut ta 1st MAP Police atanga Lalchunga, Zuiliana, Thathangsiem, Rolawma leh a dangte hi Manipur Minister Dingliana tanpuina a lut niin ka hria a, an ni ho hi HPC leader te nen an inhmuh thiam loh vang nia hriat a ni. A ni leh thla tak ka hre tawh lova, kum 1995 chho vel niin ka hria a, Lalchunga leh a hote hi Ankhachhuah ah lokalin Akana, NSCN hmuh an tum a, Akana chu kan khaw val-upa chuan a kohsak ta a. Hetah hian HRA President, Lianzama Hrangchal a nung chunga man a duh vangin tanpuina dil tum an ni. Lalchunga leh Akana te hi chhun lamah inkawmin zana mu tura kan pathum a kan kal laiin Akana chuan Lalchunga chu M-16 Rifle in a nakah a kap ta a, a hmunah a thi nghal a, keipawh ka hlauh avangin kawr phelhin in lamah ka tlan ta a ni. Hemi hnu hian Lalchunga nau Pawla chuan phuba lak tumin Ankhachhuah ah vek chuan a lokal leh a, Ankhachhuah upa te ngenna avangin Pawla chuan Akana that a tumna chu a thulh leh ta a ni. Pawla thinrim hian Hmar thalai te a theih chin chin Mizoram sawrkar a inpe lut turin a hruai lut teuh a ni. Tunah hian Pawla hi Hmar Chaltlang ah a awm a ni.

 Pawla u Lalchunga thi ta hi 1st MAP Const. Tawnliana (1996 vel) pa Pu Hmuivara, HPC Vice President hlui thianpa a ni. Lalchunga leh Hmuivara hi tunhma (HPC pian hma) a sai pela ram chhuak thin an ni.

****Akana leh David-a hoten (HPC-D) I.R Saiphai ah an lambun****

 Kum 1997 Jan/Feb khan HPC-D Akana leh David-a hoten Bilkhawthlir to Chepte road (N. Chawnpui) ah 1st IR patrolling hawng lampang chu an lo lambun ta a, hetah hian 1st IR mi panga ngawt an kaphlum a. Hemi hnu hian David-a pawh 1st IR hoten manin an sawisa hrep a, Kolasib Jail a tan laiin bail in a chhuak a, hemi hnu hian HPC-D a zawm leh ta a ni.

 A chunga ka tarlan tak/ka sawi tak zawng zawng te khi a hun leh kum te chiang takin ka hre tawh lo na in, ka sawi chhun ang ang hi chu a dik ngei a ni tih ka pawm a, Police ten ka statement an lak lai hian kema duhthu ngei a an zawhna te hi chhang ka ni. Thudik tak leh ka sawi a ni tih ka tarlang duh a ni.

Dt. 20th Sept., 2010