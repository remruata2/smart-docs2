****KUMIN CHHUNGA MIZORAM A THIL THLENG LANGSAR ZUAL TE****

****COVID - 19****

 India ramah hian COVID-19 pandemic case hmasa ber chu ni 30.1.2020 ah neih/hriat ani a, India ram chhungah zawi zawi a darhin State leh UT ah te a darh zel a, Mizoram ah pawh Ni.22.3.2020 atang khan Rampum a inkharkhip kal pui tan anih angin Inkharkhip kalpui ve nghal ani a, a thawh khat nan Ni.22.3.2020 - 14.4. 2020, a thawh hnih na chu Ni.15.4. 2020 - 3.5.2020 chhung neih ni in, Ni.3.5. 2020 atang hian Ni.17.5.2020 chhungin inkharkhip chhunzawm leh ani a, heta tang hian inkharkhip hi thlah dul hret/tan ani, dawr te pawh a in chhawkin hawn ta ani. Ni.18.5. 2020 atangin inkharkhip hi thlah dul leh zual a ni a, passenger phur lirthei te pawh a full a passenger phurh phal tanin, Sawrkar hnathawk pisa kai te pawh ta tang hian tih tam tan ani.

 He tia inkharkhip thlahdul anih mek lai hian Mizoramah COVID-19 hripui vei an pun tak zel avangin Ni.8.6. 2020 a C.M hova mi pawimawh te thukhawm in a rel angin khauh zawk a inkharkhip kalpui leh tan a ni. Hetia inkharkhip khauh zawka kalpui anih mek lai hian Mizoram sumdawng pawl intelkhawm(MIMA) chuan an dawr an hawn loh rei tawh avangin harsatna an tawh nasat thu leh sawrkar chu dawr hawn phalsak turin Chief Secretary hnenah dilna an thlen a.

 Hemi ang hian Ni.27.6 2020 atang khan inkharkhip chu thlah dul leh hlek a ni a. Ni.1.7.2020 atang phei kha chuan inkharkhip hi thlah dul leh zual ni in dawr zawng zawng pawh a rual a hawn phalsak an ni ta a ni.

 Hetianga inkharkhip thlah dul anih mek lai hian hripui vei/kai chu an pung zel a, Ni.15.8.2020 khan hrikai tawh hi mi 777 lai an tlin tak avangin Ni.16.8.2020 a Health Minister Dr.R.Lalthangliana hova mi pawimawh thukhawm chuan ni 4(li) chhung i.e. 17-20.8.2020 inkharkhip khauh zawk a neih an rel leh ta a ni.

 Mizoram a case hmasa ber hi Ni.24.3.2020 ah hmuh chhuah a ni a, 23.8.2020 @ 5:00 pm thleng khan mi 918 in hripui hi an vei tawh a, dam tawh hi mi 459 awmin, tuna vei mek mi 459 an ni a, nunna chan erawh an la awm lo hlauh a ni.

 Mizoram chhungah hian COVID-19 vei leh vei loh finfiah nan hian test kit chi hrang hrang hman a ni a, Aizawl ah hian ZMC ah RT-PCR leh True Nat a awm a, Lunglei ah hian True Nat hman mek ani bawk. Tin, District dangah hian TrueNat hi dah vek tawh a ni a, training te pek mek ni in reilote ah hman mai theih tura buatsaih a ni a. Rapid Antigen Test(RAT) kit hi Mizoram luhka tinah dah ani bawk. Tunah chuan Antibody Test Kit (RAT) hi chu hman a ni tawh lo a ni. Rapid Antigen Test(RAT) kit hi thahnem tak lei belh tura hmalak mek a ni, Ni.22.7.2020 khan RAT kit 10,000 chu Aizawl a rawn thleng a, 20,000 dang hi tunah hian Delhi a awm tawhin tunkar chhungin Aizawl alo thlen beisei a ni.

 COVID-19 do na ah hian Sawrkar in theihtawp a chhuah mek a fak a hlawh hle lai hian, mi thenkhatin sawiselna tur an lo zawng ve zel bawk a, Pu Zodintluanga, MLA in Lunglei a RT-PCR khawl a pek(donate) hi Sawrkar hian engatinge hman dan tur a zawn loh tih te, COVID-19 dona pamphlet/leaflet siam nana cheng Nuai sawm chuang lai senna nia sawi awm hi mipui nawlpui hnenah hian a sem lo em ni, hmuh tur ava awm lo ve tih te, COVID-19 test na man mipuiin chawi a ngai tlat mai te, COVID-19 do laia a hma la ber tur Health Dept. audit thut a ni te, COVID-19 do na a thawk NHM (National Health Mission) hnuaia thawk te hlawh nawr chhuah chawp ngai te, COVID-19 do lai a sawrkarin project dang a kalpui reng tho nia hriatna te hi sawiselna lian deuh te an ni.

**COVID-19 DONA A BUAINA THENKHATTE :**

****5th IR Bn. MI PAHNIH(2) CHAKMA TEN AN SAWISAK CHUNGCHANG****

 Ni 18.4.2020 tlai dar 4:00 vel khan COVID-19 hrileng avanga Thaidawr leh Zomuantlang inkara border duty 5th IR Bn. Police mi 2 viz. C/276 C.Lalhruaitluanga(32) s/o C.Lalnunsanga, Republic veng, Aizawl leh C/405 R.Zairemmawia(35) s/o R.Vanlalsawma, Hlimen, Aizawl te chu Mizoram border Tripura lam a cheng Chakma te chuan an sawisa a, hliam an tuar nual a ni.

 Hliam tuar te hi Ni 19.4.2020 zing karah SP, Mamit, Addl.SP, Mamit, SDPO West Phaileng te chuan buaina chhuak thei veng turin New Kawnpui an pan nghal a. Report dawn danin thil thlen dan chu hetiang hi a ni. Hliamtuar Police mi 2 te hi Thaidawr road duty point ah New Kawnpui-I, Tripura lam mi chakma mi 3 te nen an duty hova, Police te hian Chakma mi 3 te chu Card deng lova, an duty ah insawrbing zawk turin an hrilh a, chumi hnu chuan an duty pui Chakma pakhat(1) chu New Kawnpui-I ah hawin midang a rawn hruai a, Chakma ho hian Police 2 te hi an sawisak rawn ta a ni. He thil thleng avang hian West Phaileng PS C/No.6/20 Ni.19.4.2020 u/s 186/326/332/353/34 IPC register nghal a ni. SP, North Tripura leh PS hrang hrang OC te pawh pawikhawihtu te man chhuahna a thawhpui turin an sawm nghal bawk.

 Ni 19.4.2020 khan hliam tuar Police 2 te awmna veng Hlimen leh Republic veng te, Dampa Group YMA leh Mizo Thalai Pawl inti te chuan he thil thleng an dem thu te, pawikhawihtu man chhuah vat an duh thu te, hliam tuarte hliam enkawlna chu sawrkarin tumsak se an duh thu te leh thil dang tarlangin thuchhuah an siam a ni.

 Tin, MZP Gen. Hqrs. OB &amp; Advisers te chuan ni 19.4.2020 @2:00pm ah Emergency meeting MZP Office ah neiin, Zomuantlang/New Kawnpui BOP a duty Commander chu darkar 24 chhunga sawn/transfer tur leh he hmunah hian Police dah belh tura an phut thu te, pawikhawihtu man chhuah thuai an duh thu leh manchhuah thuai a nih loh chuan Mizo thalai te an chet chhuah tur thu te, Mizoram-Tripura border venhimna ah hian Tripura a Chakma te chu lo inthiarfihlim tura an duh thu te, Sorkarin hliamtuarte enkawlna sum/senso tumsak ngei se an duh thu te an pass a, he thu hi Mizoram Home Minister hnenah an thawn nghal bawk a ni.

 He thil thleng duh loh avang hian heng a hnuaia NGO hruaitute hian New Kawnpui leh a chhehvel hi an tlawh bawk -

 (1) MZP Gen.Hqrs atangin Pu B.Vanlaltana hovin mi 20.

 (2) MSU Gen. Hqrs. atangin Pu J.Lalmuanzuala, Vice President hovin mi 5.

 (3) Dampa Group YMA atangin Pu C.Robuanga, President hovin mi 6.

 (4) CYMA hruaitu hlui Pu R.Lalngheta leh Pu Peter Chhakchhuak leh midang 2.

 An kalkawngah BSF duty ten Tuipuibari ah Lockdown Movement permission an neih loh avangin darkar 2 vel lai an lo dang a, DC, Mamit in Movement permit a siam sak hnuah tlai dar 3:00 velah an chhuah ta chauh a ni.

 An ni hian 5th IR Bn. awmna New Kawnpui BOP an tlawh a, Zomuantlang VC te, Taitesena Group YMA hruaitute, Dampa Group YMA hruaitute, Tripura Group YMA hruaitute leh Mizoram Police hruaitute nen inkawmhona neiin he thil thleng an duh loh thu leh an thinrim thu te an sawi a ni. Tin, Post Commander, SI (AB) Monu Kumar Chakma pawh he thil thleng avanga an thinrim tak zet thu te chu New Kawnpui-I, Tripura a Chakma awm te chu lo hriattir turin an hrilh nghe nghe bawk.

 Information dawn danin ni 19.4.2020 zanah pawikhawihtu te zing a mi 3 te chu Tripura Police ten an man a, an zing a mi 1, Santi Lal Chakma(31) s/o Danya Ram Chakma, New Kawnpui - I chu ni 20.4.2020 @ 11:00 am vel khan Vanghmun PHC a medical exam ti tura an hruaina ah Tripura Police te kut atangin a tlan bo leh ani.

 Ni 20.4.2020 tlai lam khan Taitesena Group YMA , Dampa Group YMA, MZP Gen. Hqrs. leh MSU Gen. Hqrs. te chuan thuchhuah intawm siamin he thil thleng an dem thu te, pawikhawihtu zawng zawng man chhuak thuai tura an phut thu te Inter-State boundary a duty te tha ti chak tur leh a bik taka Zomuantlang area a duty tur dah belh an duh thu te an tarlang a. Post commander SI(AB) Monu Kumar Chakma transfer ani chu an lawm thu an tarlang bawk. 

**SOUTH CHAWILUNG BRANCH YMA LEH BSF TE BUAINA**

 COVID-19 dona atana Chadarabighat, Khojoisury, Lunglei Dist. a duty South Chawilung Branch YMA mi 6 vel te chu Ni 8.5.2020 tlai khan Indo-Bangla border a patrolling duty 60 Bn.BSF te chuan an duty Camp/post, Gate No.16 bula an siam te chu thiat tur leh an duty te ti tawpa in lama haw turin an ti a, he mi avang hian S.Chawilung Branch YMA border duty te chuan hemi zan dar 9:30 ah an duty Camp te thiatin an in lamah an haw ta a ni. South Chawilung Br.YMA te hian Ni 5.5.2020 atang khan ramri vengin Chadarabighat ah hian an duty thin a ni.

 Report dawn danin, BSF te hian S.Chawilung Br.YMA te hi Border Fencing atanga 150 mtr. a hlaah chauh duty an phal a, mahse, border fencing hrulah hian Culvert pahnih(2) a awm avangin border Fencing atanga 150 mtr. a duty chuan dan lova Mizoram chhunga lo lut tur ven nan awmzia a nei lova an hriat avangin an lungawiloh thu Group YMA ah Sub-Hqrs. YMA-ah te an thlen a. Tin, BSF te hian Tablabagh a duty Tlabung Br.YMA te pawh an duty camp/ post siam pawh luah an phal lo tawh bawk a ni.

 He thil thleng avang hian Ni 9.5.2020 @ 10:00 am khan Khawthlang Tuipui Group YMA hruaitu mi 10 te chuan Tlabung atangin Tablabagh a YMA duty post chu tlawh turin lawngin an kal a, mahse, 131 Bn. BSF ten Nunsury ah an ni hi lo dang in kal zel an phal lova, hei vang hian Khawthlang Tuipui YMA te chuan Tlabung YMA Run ah meeting nei nghalin, 60 Bn. BSF te leh 131 Bn. BSF te ramri venhim kawng a thawhpui harsa an tih thu te leh an lawngawiloh thu te, Border a duty YMA zawng zawng te chu withdraw vek mai a tha em tih te, border fencing atanga 150 mtr. a hla a duty chuan ramri kan tur te venin awmzia a neih loh thu te an sawi hova, rei tak an sawi ho hnuah, COVID-19 hrileng do nasat a tul em avang te Lunglei Sub-Hqrs. in duty withdraw lo tura a ngen nasat em avang te in S.Chawilung Br.YMA te chu BSF te duh dan, Border fencing atanga 150 mtr. a lo duty chhunzawm turin a rel ta a ni.

 Sub. Hqrs. YMA, Lunglei pawhin meeting nei ve nghalin, BSF ten hetia border area a YMA duty te an phalsak lo zel hi pawi an ti a, hetiang anih chuan border fencing Gate No.14,15 leh 16 te hi dan lova ramri kan theihna awlsam tak a siam zawk niin an ngai bawk a ni.