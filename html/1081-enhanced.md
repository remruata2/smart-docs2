****SIAHA POLICE STATION BEIH CHUNGCHANG REPORT****

**Dt.28.9.2016**

 Dt. 7.9. 2016 zan khan Siaha District-a Myanmar ramri bul, Chhuarlung khaw rama Mobyu Leilet-ah hmeichhe pahnih, Elizabeth (32), D/o J. Malo, Chhuarlung leh N. Siadei (70), W/o B. Laichia (L), Chhuarlung te chu thi a chhar an ni. Chhuarlung hi Siaha atanga Km 55 vela hla a ni. Thudawn danin N. Siadei leh Elizabeth-i te hi an fehna atanga tlai a an haw loh avangin an chhungte ngaihthalo chuan Mobyu leilet-ah an ngaihven a, zan dar 7:00 PM velah thiin an va hmu ta a ni. Elizabeth-i chu leilet thlam chhungah saruak veka awmin hnungkhirh a hmuh a ni a, a ringruh a tliah bakah chem-a sahna hnuhma hmuh a ni. N. Siadei-i pawh thlam pawnah thi a hmuh a ni a, a lu ah hliam a tuar bawk. Hemi chungchangah hian Pi N. Siadei-i fapa, Pu B. Clement-a, Chhuarlung chuan Siaha P/S-ah FIR thehlutin Siaha P/S C.No. 91/16 Dt. 8.9.2016 u/s 302 IPC chu register a ni.

 He tualthahna hi Siaha Police te chuan theihtawp chhuahin an chhuizui nghal a, Dt. 21.9.2016 khan tualthahna a tel ni a rinhlelh mi 5 te chu thuzawhfiah tura man niin an zingah hian tualthattu ni a hriat, Vanlalpianga (37), Chhuarlung pawh a tel ve a ni. Thuzawhfiah tura man te hi ngun taka thuzawhfiah vek an ni a, Dt. 22.9.2016 @ 5:30 PM khan Vanlalpianga (37), S/o Piangkhama, Chhuarlung, P/A Hmunhmeltha, Myanmar chuan Siaha Police Station-ah he tualthahna hi ama tih ngei a ni tih a puang niin Siaha P/S OC chuan a sawi. Tichuan, a tuk Dt. 23.9.2016 @ 10:00 AM khan buaina lian zawk pumpelh nan Police escort-na hnuaiah District Jail, Lunglei panpui nghal a ni.

 Lunglei pana an kal liam hnu, dar 11:00 AM vel atang khan, Vanlalpianga chu Police hmaah a inpuang tih hriain MTP (Mara Thyutlai Py) leh MCHP (Mara Chano Py) mi leh sa engemawzat chu tualthattu hmel hmuh tumin Siaha Police Station kawtah an pungkhawm a. Siaha PS bula mipui an pungkhawm chiam avanga hian Siaha a Police awm zawng zawng te chu Siaha PS pankhawm tura hriattir an ni a. Siaha Police (DEF, MPRO, Ministerial Staff) mi 60 vel chu Police Station lamah an tlan khawm a. Police hotute’n pungkhawm hnenah chuan accused chu Lunglei District Jail-ah dah a nih tawh thu an sawi a, mipui lam erawh an lungawi vaklo a, Siaha P/S- ah accused chu an la kawl an ring tlat a ni. Accused chu P/S ah a awm leh awm loh mit ngei a hmuh tum pawl tam tham tak an awm tlat avangin P/S main gate pawh mipui lutchhuak thei lo tura Tala-a kalh a ni nghe nghe a, boruak a sosan chhoh tak zelah chuan P/S kalhna Tala-inkhaina bawr chu pungkhawm te chuan sawi chhia in P/S chu an luhchilh ta a, mipui thenkhat leh MTP leh MCHP hotute chuan P/S Lock-up chu an enfiah hnu ah accused an hmuh zawh tak loh avangin mipui lam pawhin P/S hi an chhuahsan leh ta hlawm a, hemi tum hi chuan bungraw khawih chhiat leh tharum thawhna liantham erawh a thleng lem lo.

 Siaha P/S Lock-up an enfiah hnu hian, an hmuh tum a awm tak loh avangin mipui pawh an tin darh ta vek a, boruak pawh dai zui tawh turah ngaih a nih tawh avangin P/S main gate pawh hawnzui tawh a ni a, mipui lam pungkhawm an lungawi thawkhat in inremna pawh awm tawh a ngaih a ni. Nimahsela hemi ni vek tlai dar 5:00 PM velah Chhuarlung khaw mipui za (100) vel chuan Siaha an thleng khawm a, P/S ah kalin Police hotute hnenah a ngai bawkin accused hmel hmuh an rawn ngiat thar leh a, Police hotute chuan accused chu Lunglei District Jail-ah dah a nih tawh thu an lo hrilh pawh chu an awih duh lo a, Chhuarlung mipui te hi thinrimin boruak chu a sosang chho ta thut mai a, dar 5:30 PM velah mipui thinrim chu Siaha P/S ah chuan an lut lui ta a, Police lam tan pawh inrin lawkna hun a tlem hle mai a, hetia mipui P/S bei thut te hi theih tawp chhuahin Siaha a Police awm zawng zawng deuh thaw chuan an lo danglet ve a, mahse mipui lam hian an tam hneh tak em avangin an dang zo ta ngang lo a ni. Chhuarlung mipui za chuang zet chu P/S ah chuan an lutlui ta a, tharum nasa taka thawhin P/S bungrua te nasa taka tichhia in an suasam zui ta chiam mai a, an duhtawk a P/S chu an suasam hnu ah pawh chuan P/S chu an la kalsan ta mai chuang lo a, P/S tual velah awm khawm in Accused chu Lunglei Jailer in a lo received na document leh a Lunglei Jail-a a awm lai thlalak te chu Police te’n hmuhtir turin an demand chhunzawm a, an thil demand te chu hmuhtir an nih hnuah pawh an la ringhlel chhunzawm zel a, mipui te demand angin Lunglei District Jail Signboard lang ngei a accused leh amah vengtu Police te lanna thlalak te pawh hmuh tir leh an ni. Police ten an duh ang an tihsak hnuah hi chuan buaina liantham a chhuak tawh lemlo a, pungkhawmte pawh tlem tlem a haw then zel in zanlai 12:00 velah an tindarh zo ta hlawm a ni.

 Chhuarlung mipui thinrim in Siaha P/S an suasam na ah hian Rs. 30,000/- hu vel Siaha P/S bungrua tihchhiat a ni a, an thil tihchhiat liantham deuh te chu a hnuai a tarlan ang hi a ni :-

  1. 20 nos. of window glasses

  2. 50 pieces of Wall-tiles

  3. Doors (Malkhana Panel Door and O/C Qtr. Panel Door)

  4. Purified Cooler

  5. Lock-up Main Gate

 Tin, Police lam pawh mi pasarih in hliam an tuar a, chungte chu :-

 1. DSP (Hqrs) Bijoy Gurung

 2. SI Rochungnunga

 3. SI Chhuanthianghlima

 4. SI Beihai Hlychho (A ha hmai a bal a, hliam na deuh ber a ni)

 5. ASI Zorammuana

 6. Const. Lalthanzuala

 7. Const. Zoramthara

 P/S hi Assam Type building niin mipui thinrim hian an sawp chhe hneh hle a, tun dinhmunah chuan luah tlak loh khawp in an sawp chhia a ni ber a, a bang leh kawngkhar zawng zawng deuhthaw chu mipui thinrim hian an tichhia a ni. A chunga tarlan bungrua liantham deuhte bakah bungraw tenau deuh zawk an tihchhiat zawng zawngte nen an thil tihchhiat hlutzawng diktak hi chhut thiam mai pawh a la ni lo a ni.

 He buaina kalzel a Chhuarlung mipui thinrimin P/S an suasam chiam mai chungchangah hian S.I. M.C. Zahmuaka of Siaha P/S chuan FIR a thehlut a, Siaha P/S C.No. 97/16 Dt. 24/9/2016 U/S 427/147/152/153/186/353/34 IPC chu register niin Siaha Police ten a tul angin hma an la chhunzawm zel a ni.