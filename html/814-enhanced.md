****SHDC CHAIRMAN KA NIHNA CHHAN TE****

 Kan vawiin dinhmun kan thlir hian kan Accord hi mi tamtak chuan hman tlakloh ang hiala ngaiin sawisel thin mahse, a nihna tur taka tihpuitlin ala nih loh vang chauh ani. Hmar tlangval ten nunna tamtak leh tuarna sawisenloh a an lo lei HPC Accord 1994 hi anih dan tur ang taka tihpuitlin anih hunah chuan Hmar mipui chauh nilo, Mizo mipui zawng zawng tan thil lawmawm leh rah tha a chhuah dawn ani tih kan hriat avangin, a puitlin hlan kan nghakhlel hle a ni. Kan Accord hi kan thlir chuan a puitlinna tura hma la turin SHDC leh Mizoram sorkar tihtur vek anih avangin, duhthusam la thleng lo mah ila, a theih ang anga SHDC function hi a kawng awmchhun ani. Chuvangin vawiina SHDC Chairman nihna ka chelh mai pawh hi thildang vang ni lovin Accord tihpuitlin duna vang a ni.

 Chairman nihna ka chelh chungchangah pawh titi tamtak a chhuak mek a, a la chhuak zel pawhin ka ring. Mi thenkhat ten ka tawngkam ni awm tak tak pawh sawi an nei nual a, "Kawr ha lo pawhin HPC(D) te chu ka do ngam" tih te, "kei in ka do ang" a ti, tih te sawi rik a awm hman ani awm a. Chumi avang chuan SHDC leh HPC(D) inkarah inepna leh indona chhuak mai thei anga ngaihdan nei pawl te pawh an awm mek bawk a. Chutih kara Chairman ka lo ni ta hi condition eng emaw tak nei a, indo thleng pawh huam a he Chairman nihna hi chelh anga min ngai pawl pawh an awm maithei. Chuvangin hei hi ka sawi duh chu a ni, Chairman ni tur hian sawrkar hian intiamkamna nei tur hian min phut lova, ka nei bawk lova, intiamkamna awmlo(unconditioned) ani tih hi a ni. Council chu sorkar anih ve tlat avangin sorkar mi ka nihna anga ka tihtur awm chu fel tak leh rinawm taka ti mai turah ka inngai ani. Chuvangin, mi thenkhat ten Hmar Hnam chhunga buaina chawkchhuak mai tura min ngai anih chuan an ngai thelh hle a ni. Chutih a hnekin a theih chen chenah HPC mipuite inkarah inpumkhatna leh inremna siamtu nih hi ka tum ber ani. Inremna leh inpumkhatna hi ram leh hnam tana hlawhtlinna bul ani tih hi hrechiang ve thawkhat ah ka inngai. Kan Bible in "Tu ram pawh mahni indo tawh phawt chu an Boral thin, chhungkua pawh an indo chuan an dingchhuak ngai lovang"(Matthaia 12:25) tih hi thudik ani. Chuvangin kan hnam zinga hruaitu pakhat a inngai ve hian ka mawhphurhna chu hre ve turak ka inngai. Ka ngaihdan chuan vawiin a sorkar hi kan Accord min ziahpuitu sorkar kha ani a, holam taka Accord dah reng hi mawi/tha an tih bik loh avangin awmze nei deuhhlek a bawhzui theitu tur tia HPC aiawh a ziaktu kei hi Chairman ah min dah anih ka ring a. Kan Accord hi hnawl in Accord thar Mizoram sorkar hian min ziahpui leh ka ring lova. Kan Accord tihpuitlinna tur zelah chuan ke min pen pui thei ani tih ka ring a. HPC Accord tihpuitlinna kawnga kan hmalakna kawngah hian tu mitmei mah ven tulna ka hre lo. A hlutna diktak an hmuh chian hunah chuan tupawh in min lawmpui tho tho ka ring tlat a ni. Chuvangin sorkar-in min ruatna hi rilru thianghlim tak leh lawm takin ka pawm ani. Mizoram sorkar hruaituten SHDC chungchangah Hmar te hi an lungawina tawk kan pe kan ti lova, kan pek theih tawk kan pe kan ti ani an tih hi thu diktak ani. Min pek theih tawk min pek hi theihtawp a tih puitlin kan tum mai turah ka ngai. Chuvangin vawiin a kan Council tipuitling tura hma la thei a kan la awm hi lawmawm ka ti ani.

 A pahnihna ah chuan Council sum leh pai awh vanga Chairman nihna hi duh hle ang a min ngai pawl pawh an awm ka ring a. Chutiang mi ni a lang chu ramhnuai atanga kan chhuah hlim khan ramri fel lovin, nuai za leh sawmthum vel hmangin ka lo chei anga, in leh lo thatak ka nei daih tawh ang. Vawiina he hna chelh ka duhna chhan ber chu, Interim period tihtawp a, Council election neihpui ka duh vang ani. Dan bu(constitutional Rules) kan nei tawh a, bial(delemination) tha, fel leh e-roll siamfel chiah in min dang tawh a. Harsa lo taka sorkar-in min tanpui ka rin bawk avangin phur takin he hna hi ka chelh ta a ni.

 A tawp berah chuan he dinhmun atang lo chuan mipuite hi kan hruai thei tawh lo ni berin ka hria. Chairman nei lova Council chhunga HPC riral chakzia te han en chuan kum hnih vel Chairman nei lovin kal zel ila chu HPC tihtur pawh kan awm tawhlo maithei. Mipui sorkar-in zahtham khawp kan kalkhawm theihloh hunah chuan kan Accord chu palzut, rahbeh leh hlamchhiah a la ni dawn a ni. Kan Council an tih puitlin avangin sorkar tan thil tha an hmuh let ve ngei tur kan siam a ngai ani. Chuvangin, kan support itawm khawp a siam tur sorkar hmalak dan tur kawhhmuhtu ni turin Chairman nihna chelh hi loh theihloh ah ka ngaih avangin vawiin hian lawm takin ka chelh ta ani. HPC mipuite hian nangni pawl keini pawl tih awm lova lungrual taka kan Council hi kan bawhzui tlan ka duh takzet ani. Chuvangin, kan lo inremlohna zawng zawng kalsan a, rilru thar a ram leh hnam rawngbawl tlang turin mipui leh ka aihnahphahpui zawng zawng te ka sawm che u a ni.