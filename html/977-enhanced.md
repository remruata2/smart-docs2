_Kum 1979 a Silchar leh Mizoram Buaina_

He buaina chhuah chhan ber chu ni 13 June 1979 a Saitual khua a PU RC Chaudhury, SDO, PWD tu tih hriatloh ten an kah hlum avang kha ani a. He SDO an thah ruang hi Mizoram Sorkar atangin Pu Biakzuala, EE leh Pu RL Thanzawna, Director, DIPR ten ni 15 June 1979 zingah Vairengte thleng an zuk thlah a, Vairengte ah hian Silchar lam miten anlo received ani.

Hetia an inhlan chhawn hnu hian Silchar lam mite chuan, ruang chu vuiliam mai loin Silchar khawchhungah an kal kualpui a, "Chaudhury hi Mizo thah a ni" tiin an au rual dual dual a. Tichuan mipui rilru sosang chuan Silchar khaw chhung a Mizo, tumah pawikhawihlo te chu vaihma vekin an phek beih ta mai a. Hei vang hian Mizo Pathum in nunna an chan bakah hliam tuar mi 16(sawmparuk) lai an awm phah bawk.

Heng Silchar mipui thinrim te hian mihring mai bakah Silchar a Salvation Army Quarters te, Pu Zangena in te leh Synod House Mission compound a awmte an bei bawk a. Tin, MST bus 2 (pahnih), ZRM truck 3 (pathum) leh ZRM Jeep 1 (pakhat) an hal chhe bawk.

Heng buaina sutkian nan hian khatih lai a Mizoram Chief Minister, Brig. T.Sailo chu 16 June 1979 tlai 5:30 ah Silchar lam panin a liam thla nghal a, hei hian boruak nasa takin a zuk siam tha nghal ani.

Chief Minister Brig. T.Sailo bakah hian 16 June 1979 khan, Education Minister, Pu F. Malsawma pawh Silchar ah kalin, Mizo tangkhang mi 153 chu Police escort tlemte nen an zuk hruai chhuak. Ani hi Pu C.Chawngkunga, Dy. Speaker in a zuk thlak ve leh a, mi 159 tangkhang a rawn hruai chhuak ve leh bawk. Pu C.Chawgkunga chu Pu Zairemthanga (Supply Minister) in a thlak ve leh.

Ni 16 June 1979 vek hian, Mizo thalai, mi 6000 bawr vel te chu an hmanrua neih ang te kengin motor remchang a piang hmangin Silchar lam pan turin an liam thla ve nghal a. Amaherawhchu, Vairengte gate ah Silchar lam thuneitu te leh Police ten lo dangin, Minister Pu F. Malsawma, Dy.Speaker, Pu C.Chawngkunga te leh mi thenkhat te thusawi hnu ah kal luih an tum ta lo ani.

He buaina avanga nunna chan, Mizo ruang pahnih te chu ni 17.06.1979 zing ah Aizawl a rawn thleng a, ruang pakhat, Pangzawl lam a phurh ni in pakhat chu Electric veng thlanmual, Aizawl ah vuiliam ani. An vui hnu tlai dar 5:30 atangin Aizawl ah curfew puan chhunzawm nghal ani. (Thi zinga a pakhat, Pangzawl khua ni a hriat Lalbiaknia hi a hnu ah amah anilo tih hriat ani leh a, thi lovin hliam tuarin Silchar Damdawi inah a awm zawk alo ni).

Vairengte Gate a Mizo tlangval rual awmkhawm te pawh Aizawl lam panin an rawn chho leh a, ni 17.06.1979 zanlai dar 12:30 vel ah Aziawl an rawn thleng let leh. Aizawl Bara Bazar a vai dawr leh an bungrua te an rawn suasam ve leh ta bawk. Mahse, CRPF leh Police ten nasa tak a tear gas nen an beih hnuah buaina chu an thelh dai thei ta ani. Curfew pawh hun rei tak chhung chu Aizawl ah puan chhunzawm zel ani nghal.

Ni 22.6.1979 zan ah Dy.Speaker, Pu C.Chawngkunga leh midang thenkhat te chu Silchar lam panin an chhuak leh a. An ni hi Lailapur atangin BSF leh Police escort na hnuai ah a tuk ah Silchar an thleng . Silchar Medical College a Mizo damlo tangkhang te tlawh kual in, damlo 16 zing a 9 te chu damdawiin atangin an la chhuak nghal a, an rual hian Mizoram lam a hawpui an ni a. Lak chhuahloh te pawh an ngaihtuah awmloh a hriat an ni.

Pu Chaudhury a thah anih avanga ni 13.6.1979 atanga Aizawl a curfew puan pawh ni 22.6.1979 (zirtawpni) zan atangin hlih ani ta a, Lunglei lam ah chuan ni 23.6.1979 ah hlih ani ve bawk.

Source :

 1. Interview with Pu F.Malsawma, Ex-Minister.

 2. Silchar Buaina leh a nghawng thil thleng te - by Pu RL Rina,

  Editor, Hunthar.