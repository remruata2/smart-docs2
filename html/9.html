<p style="text-align:center"><span style="font-size:14px"><u><strong>ANTI SOCIAL ELEMENTS AND ACCIDENTS</strong></u></span></p>

<p><br />
<span style="font-size:14px">Anti-social elements han tih hian a awmzia tlangpui chu kan hre dueuh vekin a rinawm a. A mizo tawnga dah dawn chuan Ram leh khawtlangin a phalloh thiltih chingte a kawk ber awm e. Thil thalo (sual) chi hrang hrang ram leh sawrkarin a phalloh leh khawtlangin tha a tih loh thil tamtak a awm a, heng thil thalo sual tih ching hi kan Mizo society-ah pawh hian kan lo pung chho ve ta zel a ni.</span></p>

<p><span style="font-size:14px">Mizoram hi tunhma kan pi leh pu te hunlai leh kan nu leh pate hun thleng pawhin a ralmuan in khawtlang nun a thianghlim thin hle niin an sawi a, khawvel lo thang chho zelah Mizoram pawhin hma a lo sawn chho ve zel a, District Council atangin UT-ah hlankai kan ni in, Kum 1986 atang phei chuan State puitling kan lo ni ve ta a ni. Heta dinhmun lo sang chho kan sawi hian thil tam tak ken tel a nei lo thei lova, hmasawnna kawng hrang hrang a lo kal chho hian a thalo zawng a nghawng te pawh a nei e zel a ni. Ram a lo changkang chho zel bawk a. Pawisa te kan ramah alo luanglut tam deuh deuh a, mihausa, sum leh pai ngah te an lo pung chho zel bawk a. Hetih lai hian heng hausakna/hmasawnna lo lut hian thil thalo a hring tel ve zel bawk a. Tunhma a kan society a intluktlanna (equality) kan neih thin te kha a lo tibo chho ta zel a, hausa leh rethei inkar te &nbsp;a lo zau chho ta zel a ni. Heng kan sawi te hian kan khawtlang nun (social life) a nghawng lo thei lova. Sualna chi hrang hrang tunhma a kan hriat vak ngailoh leh tawn ngailoh te a lo thleng ta fo mai a nih hi. Chung zinga langsar deuh te chu - Tualthah, inreawk, pawngsual, rukruk, mibum, etc. te anni awm e. Tin, tunali a kan ramin a buaipui ber pakhat chu ruihhlo ngaih (drug abuse) te kan thalai te zingah a hluar ta hle a ni.</span></p>

<p><span style="font-size:14px">A chunga kan han tarlan, sualna chi hrang hrang te hian kan ram min chawk buai chho ta viau zel si a, chuvangin, Police te hian hna kan ngah hle a ni. Tunhma kum 20-30 kalta a sualna leh pawikhawihna te ngaihtuah chuan tunlai a kan tawh te hi a tam in a khirhkhan zawk hle a ni. Kum 20-30 liam taah te khan chuan mihring te kan la tlemin misual pawh hriatchhuah an awlsam thin an ti a. Tunali hunah erawh chuan mihring punna (population growth) nasa tak avangte in (a bik takin khawpuiah) sualna chi hrang hrang chhuichhuah hleitheih loh kan ngah ta hle a ni. Chuvangin heng sualna hrang hrang lo tam ta hi police tan chona (challenge) lian tak a ni. Mizoram Police te pawhin heng sualna lo tam chho bei tur hian theihtawp kan chhuah a ngai a, investigation lampangah pawh nasa zawka tan laka, Scientific Method a hmanraw changkang zawk a kan beih a ngai a ni. CID mi leh sa kan nihna angin heng sualna chhuichhuah kawngah hian tihtur taktak kan nei ve awm e. Heng thilsual chi hrang hrang tih ching te hi background hrang hrang nei te an ni a, a tam ber erawh chu kan hriat theuh angin ruihhlo ngai (drug addict) te leh Burma mi kan tih te hi an ni awm e. CID ten kan tih tur ber nia lang chu heng thilsual tihching te hriatchian a an chetla (movement) hriat a ni a, Drugs Addict ho zinga source neih leh Burma mi ho zinga intahluh thiam chuan heng ho man chhuahna kawngah nasa takin min pui ngei ang. Tin, anti-social elements kan tihah hian heng drugs tawlhruk ching (drugs traffickers), silai tawlhruk ching (Arms smugglers) te hi a langsar dangte an ni awm e. Heng ho hi man an harsa hle a, manchhuak tur chuan beihfe a ngai a, vanneih pawh a ngai hle a ni. Hetah pawh hian information neih that a pawimawh ber a, source rintlak information dik hre thei neih a ngai a ni. Tin, drugs leh silai tawlhruk bakah hian sumdawnna chi hrang hrang sawrkar phalloh a tih ching an awm thin bawk, hei hi ramri hnaih a awm te tan a pawimawh leh zual a ni. Hetiang tih ching te hi custom emaw Police (district) emaw hrilhhriat zel hi kan mawhphurhna a ni.</span></p>

<p><span style="font-size:14px">A pzawimawh dang leh pakhat kan khawtlang min chawkbuai tu leh ram dang hmuh a min timualpho fo thin tu chu hmeichhe inzawrh ching (nawhchizuar) ho hi an ni a. An ni hi an inzarpharh nasa in an pung chak viau a sawi anni leh nghal a. Tunhnai ah pawh India ram hmun danga nawhchizawrhna te pawh kan hriat kha. Hetianga inzawrh hi dan in a phalloh thil a ni a, Police te chuan chutiang ti kan hriat chu man zel hi kan tihtur a ni. Prevention of Immoral Traffic Act (PITA) dan hmanga hrem theih an ni a, man zel tur an ni. Heng KS ho chanchin zir chiang deuh ho chuan class hrang hrang an awm an ti a, heng class hrang hrang ho hi customer an neih dan pawh a in anglo hle an ti. CID kan nih angin heng a inhnamhnawih ho hriat hi kan tum tur ani a, First Class/ Super an tih ho phei hi chu khawlai-ah an in pholang ve lem lova, hriat an har hle a, chhun lamah eizawnna pangngai nei in mi pangngai angin an khawsa a, tlai/zan lamah an che chhuak thin an ti. Heng mi hnawksak te hriatchhuah hi kan hna pawimawh tak a ni.</span></p>

<p><span style="font-size:14px">Khawtlang tana mi hnawksak kan sawi zinga hmaih hauhloh tur chu Zu zuar hi an ni a. Anni hi kan ram min tichhetu lian berte zinga mi kan ti thei awm e. Kan ramin Zu khapburna dan a hman mek lai a, Zu zuar an tam viau reng mai hi chu Police tan chuan chona (challenge) lian tak a tling a ni. A leh lamah chuan Mizo te hian Zu hi kan lo duh em a, zawrh hi a hlawk tlat a, a zuar an tam niin a lang bawk a ni.</span></p>

<p><span style="font-size:14px">A chunga kan han sawi tak te bakah pawh khian sualna chi hrang hrang kan khawtlang nun tibuaitu dang tamtak a awm anga, a tlangpuite chu kan han sawi te khi an ni awm e.</span></p>

<p><span style="font-size:14px">ACCIDENT</span></p>

<p><span style="font-size:14px">Accident chungchang ah hian sawi tur a tam vak lova, kan hriatsa deuh vek a nih a rinawm. Motor accident kan ramah a thleng ngun hle a, lirthei chi hrang hrang a lo pung chho zel bawk si a. Motor Accident a lo awmin Thana Police te an kal thuai thin a, investigation/inquiry an la vat thin a ni. Aizawl khaw chhung bik han sawi ila, chhun a motor accident a awm anih chuan Traffic Police te chanah dah deuh ani a, mahse fatal (mithi an awmin) a nih chuan Thana lam hna tho a ni. Zan lam erawh chu Police Station hna ani vek thung a. CID mi leh sa te veng hrang hrang leh khaw hrang hrang ah te kan awm a, hetiang ang accident a lo awm hian midang tihtur a dah lovin Thana hrilh vat tur a ni. A hun taka information kan pek hian investigation nasa takin a pui thei a ni tih i hre nawn leh ang u.</span></p>

<p>&nbsp;</p>

<p><span style="font-size:14px">(K. LALREMSANG)<br />
Dy.. Superintendent of Police<br />
CID (SB), Mizoram, Aizawl.</span></p>